TIJD VOOR
VERANDERING
VERKIEZINGSPROGRAMMA
GROENLINKS 2017 – 2021
2
TIJD VOOR VERANDERING
VERKIEZINGSPROGRAMMA GROENLINKS 2017 – 2021
Al dertig jaar regeert het economisme. Economische kortetermijnbelangen gaan boven
welzijn, milieu en gezondheid. Al dertig jaar zegt de politiek dat het niet anders kan. Dat
we de lonen moeten matigen, dat we moeten bezuinigen op zorg en sociale zekerheid,
dat we de belastingen moeten verlagen voor bedrijven en de mensen met de hoogste
inkomens. Al dertig jaar neemt de ongelijkheid toe en maken steeds meer mensen zich
zorgen om de toekomst van hun kinderen.
Het is tijd voor verandering.
GroenLinks kiest met dit programma voor een groene economie waarin welzijn vooropstaat
en we de welvaart delen. Een samenleving waarin iedereen meedoet en elk kind de
kansen krijgt die het verdient. GroenLinks wil nieuw perspectief voor iedereen. We mogen
de samenleving niet uit elkaar laten spelen. We pakken de ongelijkheid aan – de ongelijkheid
in inkomen, in vermogen en in de kansen die mensen hebben.
Het is tijd om te kiezen voor één samenleving, een samenleving die mensen verbindt in
plaats van splijt. Waar iedereen deel van uitmaakt, op zijn of haar manier. GroenLinks wil
dat mensen weer vertrouwen krijgen in elkaar en in de toekomst.
GroenLinks wil dat Nederland vooroploopt in de samenwerking binnen Europa om de
grote problemen van deze tijd op te lossen. Alleen samen kunnen we de opwarming van
de aarde een halt toeroepen. Alleen samen kunnen we investeren in schone lucht, helder
water en veelzijdige natuur. Alleen samen kunnen we zorgen voor eerlijke belastingen,
rechtvaardig sociaal beleid en een humane vluchtelingenaanpak.
3
“We gaan Nederland veranderen”, zei Jesse Klaver bij zijn aantreden als leider van
GroenLinks. Met dit programma gaat GroenLinks daarvoor zorgen. Op 15 maart 2017,
wanneer we naar de stembus gaan, is dit de keuze: gaan we op de oude voet door of
verleggen we de koers?
Samen kunnen we Nederland veranderen.
Frits Lintmeijer
Voorzitter programmacommissie Tweede Kamerverkiezingen 2017
4
1. Groen investeren 6
We willen een ambitieus klimaatbeleid 7
We jagen de groene economie aan 8
Programmapunten 9
2. Nieuwe nivellering 14
	 We stoppen belastingontwijking en saneren de financiële sector	 15
We verminderen inkomensongelijkheid 16
We keren de toenemende vermogensongelijkheid 16
Programmapunten 17
3. Kansrijk onderwijs 20
We pakken kansenongelijkheid aan 21
We geven elk kind een gelijke basis 22
We staan voor waardenvol hoger onderwijs 22
Programmapunten 24
4. Moderne solidariteit 30
We werken samen aan zekerheid 31
We leven niet alleen om te werken 32
We zorgen voor elkaar 32
Programmapunten 34
INHOUD
5
5. Eén samenleving 41
We bestrijden discriminatie 42
We erkennen diversiteit en bevorderen emancipatie 43
We vangen vluchtelingen op 44
Programmapunten 45
6. Prettig leven 51
We investeren in goede woningen, prettige wijken 52
We kiezen voor natuur en landschap 53
We maken reizen comfortabel en duurzaam 53
Programmapunten 54
7. Onze democratie 61
We bevorderen veiligheid en rechtsbescherming 62
We beschermen vrijheid in een digitale samenleving 63
We zorgen voor meer zeggenschap 63
Programmapunten 64
8. Rechtvaardige wereld 69
Ons Europa 70
We delen één wereld 71
Programmapunten 72
De programmacommissie 77
HOOFDSTUK 1
GROEN INVESTEREN
7
1. GROEN INVESTEREN
Ons land is verslaafd aan fossiele brandstoffen: aan gas, kolen en olie. Erger nog, de
overheid subsidieert deze verslaving. Investeringen in groene innovatie, schone energie
en kennis zijn veel lager dan in andere Europese landen. De Nederlandse economie is
niet klaar voor de toekomst. Milieuvervuiling en plastic soep in de oceanen tekenen onze
verspillende economie. De koers wordt gedicteerd door de lobbyisten van de gevestigde
orde. Internationale concurrentie wordt misbruikt als argument om vernieuwing tegen te
houden.
GroenLinks wil af van deze status quo. Het kan anders. We weten dat de oude economie
niet gaat zorgen voor werk en welvaart in de toekomst. Na jarenlang bezuinigen is het tijd
om te investeren in de modernisering van de economie. Het bruto binnenlands product
is niet heilig. GroenLinks staat voor een breed begrip van welvaart: groene groei, binnen
duurzame grenzen; slimme groei, gebaseerd op kennis en innovatie; inclusieve groei, die
zorgt voor goede banen en eerlijke inkomens. Dat is wat telt.
We willen een ambitieus klimaatbeleid
Met het klimaatakkoord van Parijs gaan we wereldwijd afscheid nemen van fossiele
energie. GroenLinks wil dat Europa daarbij het voortouw neemt. In Nederland gaan
we wissels omzetten. In ons land lopen we al jarenlang achter met ons klimaatbeleid.
Daarom voeren we een ambitieuze Klimaatwet in. We leggen de klimaatdoelen voor de
lange termijn vast en regelen dat jaarlijks maatregelen genomen worden die garanderen
dat we deze doelen halen. De Klimaatwet geeft voor de lange termijn zekerheid aan vooruitstrevende
organisaties en bedrijven om te investeren in innovatie, duurzame energie
en nieuwe werkgelegenheid. 
8
We jagen de groene economie aan
De overheid is een belangrijke aanjager van economische vooruitgang. GroenLinks wil
investeren in modernisering van onze economie. We jagen banengroei aan. Door te investeren
in schone energie, openbaar vervoer en energiezuinige woningen, trekken we een
veelvoud van private investeringen los. De overheid stimuleert onderzoek en innovatie
door het bedrijfsleven, kennisinstellingen en maatschappelijke organisaties. Start-ups, als
aanjagers van innovatie, worden extra gefaciliteerd. Technologische ontwikkeling, zoals
robotisering en 3D-printen, biedt kansen om de economie schoner en eerlijker te organiseren.
We moeten toe naar een economie gericht op hergebruik en hernieuwbare grondstoffen
waarbij deze zo efficiënt mogelijk worden benut. Een circulaire economie maakt
gebruik van de Nederlandse toppositie op het gebied van kennis van biobased materialen.
Als grootste markt ter wereld kan Europa de standaard zetten voor producten die minder
schaarse grondstoffen vergen, langer meegaan, beter te repareren en recyclen zijn. Zo
zorgen we dat bedrijven niet langer grondstoffen gebruiken die medeoorzaak zijn van
oorlogen, uitbuiting en milieuvernietiging.
9
PROGRAMMAPUNTEN
Nederland krijgt een ambitieus klimaatbeleid
1. We voeren een Klimaatwet in die ervoor zorgt dat de uitstoot van broeikasgassen ten
opzichte van 1990 omlaaggaat met ten minste 25 procent in 2020, 55 procent in 2030 en
95 procent in 2050. Uiterlijk in 2050 hebben we alleen nog schone energie. Nederland
streeft naar twee tot drie procent energiebesparing per jaar. De Klimaatwet garandeert
dat Nederland met de maatregelen die genomen worden deze doelstellingen haalt.
2. Deze kabinetsperiode sluiten we de kolencentrales. In Nederlandse havens wordt de
overslag van kolen gestaakt. Er wordt een begin gemaakt met het uitfaseren van olie-,
benzine- en dieselterminals.
3. De kerncentrale in Borssele gaat dicht. Er komen geen nieuwe kerncentrales. De
Nederlandse onderzoeksreactoren worden uitgefaseerd naarmate voldoende vervangende
faciliteiten zijn gerealiseerd die nauwelijks tot geen radioactief afval veroorzaken.
We schuiven de problemen rond het radioactieve afval niet door naar volgende
generaties. Ook voor radioactief afval geldt dat de vervuiler de kosten betaalt.
4. Met het huidige belastingstelsel wordt milieuvervuiling gesubsidieerd en werkgelegenheid
belast. Dat gaan we omkeren. We stoppen met de subsidies op gas.
Grootverbruikers gaan evenredig betalen voor CO2-uitstoot. Duurzame energie en
energiebesparing worden fiscaal gestimuleerd. Schone energie, bijvoorbeeld opgewekt
met zonnepanelen, wordt voor kleinverbruikers en Verenigingen van Eigenaren niet
belast. Netbeheerders krijgen de taak en de ruimte om de overgang naar een schone
energievoorziening te faciliteren. Wetgeving en het belastingsysteem worden verder
beter ingericht voor het energiesysteem van de toekomst, bijvoorbeeld met variabele
tarieven om vraag en aanbod af te stemmen en een vergoeding voor opslagcapaciteit.
Overheden krijgen geen korting meer op de energiebelasting bij grootverbruik. Dit
wordt gecompenseerd via het Gemeentefonds.
10
5. Er komt een heffing op CO2-uitstoot zodat de uitstoot omlaaggaat. Deze CO2-heffing
wordt breed ingevoerd, ook voor bedrijven die nu niet onder het emissiehandelssysteem
vallen. In Europees verband willen we het overschot aan emissierechten
schrappen en een einde maken aan het gratis weggeven van CO2-rechten. Zolang dat
niet geregeld is, zorgt de CO2-heffing voor een bodemprijs voor CO2. Zo stimuleert de
prijs van CO2 de overgang naar een duurzame economie.
6. Uitgangspunt bij de gaswinning in Groningen is de veiligheid van de inwoners. De
gaswinning in Groningen wordt teruggeschroefd naar maximaal 21 miljard kuub per
jaar. Jaarlijks wordt een nieuw besluit genomen over de verdere verlaging. Schade door
mijnbouwactiviteiten wordt volledig vergoed. Proefboringen en zoutwinning in het
Waddengebied worden niet toegestaan. Er worden geen vergunningen verstrekt voor
boringen naar schaliegas en geen nieuwe vergunningen voor boren naar steenkoolgas.
Er komt een exit-strategie voor het winnen van fossiele brandstoffen; we stappen zo
snel mogelijk af van het gebruik van fossiel gas. Nederland moet hierbij een leidende
rol vervullen. In lege gasvelden en zoutcavernes worden geen stoffen opgeslagen die
op den duur een gevaar kunnen vormen voor de volksgezondheid of ons leefmilieu.
7. De subsidie voor het verbranden van vaste biomassa wordt beëindigd voor kolencentrales
en uitgefaseerd voor andere installaties voor stroom- en warmteproductie. Voor
de gehele keten van geïmporteerde biomassa die wordt gebruikt voor de productie
van energie worden strenge duurzaamheidscriteria opgenomen in de wet.
8. De toekomst van onze economie is groen. De verantwoordelijkheid voor economie,
klimaat en energie moet onder één bewindspersoon vallen. Daarom komt er een
ministerie voor Klimaat en Duurzame Economie.
We jagen de groene economie aan
9. Er komt een Groene investeringsbank die de marktsector stimuleert om samen met
de overheid meer te investeren in grote groene projecten, innovatie en duurzame 
11
landbouw. De ontwikkeling van nieuwe technologie laten we niet alleen aan de markt
over. De overheid werkt samen met kapitaalverschaffers, universiteiten en innovatieve
bedrijven om technologische ontwikkeling te stimuleren en de economie te
vergroenen. Groene start-ups krijgen de kans om de markt in beweging te zetten. Zo
ontstaan clusters voor groene innovatie, bijvoorbeeld een Green Car Valley voor elektrische
mobiliteit in Zuid-Nederland.
10. We richten de groene industriepolitiek op de ontwikkeling van de circulaire economie.
We hervormen het topsectorenbeleid en richten het subsidie- en investeringsbeleid op
grote maatschappelijke vraagstukken. De overheid stimuleert onderzoek, innovatie en
toepassing van grondstoffenbesparing en hergebruik.
11. Nederland pleit voor een ambitieus Europees actieplan circulaire economie en het
vastleggen van normen voor grondstoffenhergebruik en productvoorschriften. Binnen
de Europese Unie ijvert Nederland ervoor dat bedrijven geen grondstoffen gebruiken
waarvan de winning of productie verbonden is met conflicten, uitbuiting, landroof
of grote milieuschade. Belastingmaatregelen gericht op minder grondstoffenverbruik,
zoals een lager btw-tarief op reparaties, bevorderen de circulaire economie. In
het Bouwbesluit worden ook normen ten aanzien van circulair en biobased bouwen
opgenomen. Er wordt meer vaart gemaakt bij het sluiten van de kringloop van fosfaat
en andere voedingsstoffen, onder meer door terugwinning uit rioolwater en andere
afvalstromen.
12.	 Producenten worden via heffingen aangespoord om verantwoordelijkheid te nemen
voor de afvalfase van hun producten en diensten. Om nodeloze verpakkingen te
beperken, gaan producenten betalen voor de hoeveelheid verpakking die zij voor hun
producten gebruiken. De belasting op het storten, verbranden en exporteren van afval
wordt verhoogd.
13. Met een investeringsplan voor openbaar vervoer maken we reizen sneller, gemakkelijker
en schoner. Er komt extra treincapaciteit en het onderhoud van spoor en treinen 
12
wordt verbeterd. In steden komen meer metro’s, trams en elektrische bussen.
14. Met een investeringsplan voor schone energie bouwen we windparken op de Noordzee
die miljoenen huishoudens van elektriciteit kunnen voorzien. Nederland neemt initiatief
voor het Noordzeenet voor schone stroom met omringende landen. Er komen
windmolens langs snelwegen en zonnepanelen op alle overheidsgebouwen. We
geven ruimte aan bijvoorbeeld energiecoöperaties zodat decentraal geïnvesteerd kan
worden in slimme energienetwerken en mensen aandeelhouder kunnen worden van
schone energie.
15. Caribisch Nederland wordt een proeftuin voor duurzame energie en gaat zo in zijn
eigen energie voorzien. Ook Curaçao, Aruba en Sint Maarten krijgen steun bij de energietransitie.
16. Met een investeringsplan voor energiezuinige woningen worden Nederlandse huishoudens
binnen een periode van vijftien jaar onafhankelijk van gas voor hun
warmte- en stroomvoorziening. Woningcorporaties krijgen een investeringsplicht
om bestaande huurwoningen energiezuiniger te maken. Er komt een verbod op het
verhuren van woningen met de slechtste energielabels. Dit verbod wordt stapsgewijs
aangescherpt. De totale woonlasten voor huurders mogen niet stijgen als gevolg van
energiebesparingsmaatregelen. Alle nieuwbouw is binnen twee jaar energieneutraal.
Koopwoningen en ander vastgoed worden verplicht in hoog tempo energiezuiniger.
Voor huiseigenaren komt daartoe gebouwgebonden financiering beschikbaar. De
verplichting voor bedrijven en instellingen om alle investeringen te doen die zich
binnen vijf jaar terugverdienen blijft minimaal behouden; bij voorkeur wordt deze
aangevuld met een stappenplan naar een klimaatneutrale bedrijfsvoering in 2050 van
elke grootgebruiker van energie.
17. Gasleidingen aan het eind van hun levensduur worden niet vervangen. Gemeenten
coördineren de transitie naar een duurzame energievoorziening, in samenwerking
met de lokale netbeheerder(s) en relevante stakeholders in het gebied. De aansluit-
13
plicht op gas wordt zo snel mogelijk geschrapt. Gemeenten worden bevoegd gezag
voor keuzes van energiesystemen in nieuwe en bestaande wijken. Alle nieuwbouw is
gasloos.
18. Overheidsinstanties gaan volledig duurzaam inkopen en aanbesteden, van schone
stroom tot circulaire gebouwen. Dit wordt bij aanbestedingsopdrachten bereikt door
te gunnen op waarde, waarbij niet de aanschafprijs leidend is maar kwaliteit en duurzaamheid.
19. We hervormen de financiële sector zodat deze de samenleving weer dient en de
overgang naar een duurzame economie versnelt. Banken, verzekeraars en pensioenfondsen
worden beoordeeld op hun langetermijnvooruitzichten, waaronder de milieuen
sociale risico’s die zij lopen met bijvoorbeeld investeringen in de fossiele industrie.
Financiële innovaties moeten gericht zijn op duurzame economische investeringen
waardoor kapitaal beschikbaar komt voor groene start-ups en duurzame bedrijven.
HOOFDSTUK 2
NIEUWE NIVELLERING
15
2. NIEUWE NIVELLERING
Al dertig jaar wordt het verschil tussen arm en rijk groter. De lonen aan de top stijgen
jaar op jaar, terwijl de lage en middeninkomens niet profiteren van de economische groei.
Mensen met een uitkering of pensioen zijn stelselmatig op achterstand gezet. Veel te veel
kinderen groeien op in armoede. De tegenstelling tussen belastingbetalende burgers en
belastingontwijkende multinationals is onrechtvaardig en maatschappelijk onhoudbaar.
Al dertig jaar horen we dat het niet anders kan. Dat de wetten van de markt en internationale
concurrentie ons dwingen tot bezuinigen, loonmatiging en belastingverlaging
voor hoge inkomens en bedrijven. Dat we ons moeten neerleggen bij meer ongelijkheid
en dat bankiers recht hebben op bonussen. Dat klopt niet en het deugt niet. We kunnen
kiezen voor eerlijk delen en eerlijk bijdragen. GroenLinks wil de trend naar meer ongelijkheid
keren. We laten arbeid weer van kapitaal winnen. Na een bankencrisis en jaren van
toenemende winsten en lagere belastingen voor het bedrijfsleven is het tijd voor loonstijging
voor werknemers. Belastingontwijking pakken we aan. Vermogen wordt eerlijk belast
en mensen met schulden worden geholpen.
We stoppen belastingontwijking en saneren de financiële sector
Een ontspoorde financiële sector en de rijksten die hun geld verbergen in belastingparadijzen:
het is geen natuurwet, het is het gevolg van politieke keuzes. GroenLinks gaat de
teugels aanhalen bij het toezicht op de financiële sector. Banken mogen geen onverantwoorde
risico’s nemen. Belastingontduiking wordt zwaarder bestraft en belastingontwijking
wordt aangepakt. Multinationals gaan gewoon belasting betalen. Nederland mag
geen spil meer zijn in internationale belastingconstructies die ten koste gaan van belastingbetalende
burgers en van ontwikkelingslanden. In Europa wordt Nederland aanjager
van de internationale aanpak van belastingontwijking.
16
We verminderen inkomensongelijkheid
GroenLinks wil dat lage en middeninkomens gaan profiteren van globalisering en
economische groei. Vooruitgang is er voor ons allemaal, niet alleen voor topverdieners.
De toenemende inkomensverschillen in onze samenleving roepen we een halt toe.
Aandeelhouders moeten gaan kijken naar langetermijnbelangen in plaats van kortetermijnwinsten.
We maken een nieuw sociaal akkoord met vakbonden en werkgevers over
het delen van vooruitgang. Het is tijd voor een loongolf. De lonen gaan omhoog, de inkomstenbelasting
voor lage en middeninkomens omlaag. De hoogste inkomens gaan meer
bijdragen. We vereenvoudigen het toeslagensysteem. Mensen met een minimuminkomen
gaan erop vooruit.
We keren de toenemende vermogensongelijkheid
Geld wordt nu met geld verdiend. Vermogen maakt vermogen. Een almaar toenemende
vermogensongelijkheid vergroot de kansenongelijkheid. We gaan vermogens eerlijker
belasten: mensen met weinig spaargeld gaan minder betalen, mensen met veel kapitaal
meer. Mensen met problematische schulden gaan we helpen, zo nodig met kwijtschelding. 
17
PROGRAMMAPUNTEN
We pakken belastingontwijking aan en saneren de financiële sector
1. We pakken belastingontwijking door multinationals aan door het beperken van
fiscale ontwijkingsmogelijkheden via onder meer de innovatiebox, doorsluisconstructies
en vestigingen in belastingparadijzen. Nederland zet zich in voor een geharmoniseerde
Europese grondslag voor de vennootschapsbelasting met een minimumtarief.
2. Multinationals worden verplicht per land openbaar te maken hoeveel vennootschapsbelasting
zij betalen, hoeveel winst zij maken en wat de omvang van hun activiteiten
is. Speciale belastingafspraken met de fiscus worden openbaar gemaakt.
3. Belastingverdragen met ontwikkelingslanden worden aangepast en voorzien van een
antimisbruikbepaling. Bij onderhandelingen worden de belangen van ontwikkelingslanden
beschermd.
4. We verscherpen het toezicht op trustkantoren die nu werken voor brievenbusfirma’s.
We saneren de sector met strenge regels en door illegale praktijken harder aan te
pakken. Er komt een openbaar register waarin staat wie de eigenaar is van een brievenbusfirma
en wie profiteert van constructies via brievenbusfirma’s en trustkantoren.

5. De buffers van de banken gaan fors omhoog zodat de risico’s die zij nemen niet op
de belastingbetaler afgewenteld worden. Risicovolle zakenbankactiviteiten en handel
voor eigen rekening van banken worden gescheiden van de spaartegoeden voor
consumenten en bedrijven. De SNS Bank blijft in handen van de Nederlandse staat en
krijgt als voorbeeldbank een maatschappelijke missie.
6. Door nieuwe financiële producten voor consumenten vooraf te laten toetsen door de
toezichthouders op begrijpelijkheid en risico’s, worden producten als woekerpolissen
onmogelijk gemaakt. We werken met andere landen samen aan een heffing op financiële
transacties die speculatieve handel tegengaat en markten stabiliseert.
18
7. Geldschepping moet de samenleving dienen. Bij de standpuntbepaling over geldschepping,
na afsluiting van het onderzoek van de Wetenschappelijke Raad voor het
Regeringsbeleid, zijn onze uitgangspunten een goede democratische controle op geldschepping,
het voorkomen van financiële zeepbellen en het creëren van ruimte voor
publieke bestedingen. We stimuleren dat geld in de productieve economie terechtkomt
en ontmoedigen speculatie.
8. In de Tweede Kamer komt een jaarlijks debat over de staat van het financiële systeem,
waarbij de stabiliteit en de integrale samenhang met overheidsbeleid aan de orde
komen.
We verminderen inkomensongelijkheid
9 We maken met vakbonden en werkgevers afspraken over stijging van lonen, eerlijke
inkomensverhoudingen, gelijke beloning voor gelijk werk en het delen van economische
vooruitgang. Daarvoor wordt een nieuw sociaal akkoord gesloten. De
overheid geeft het voorbeeld door reële loonsverhoging te geven aan politieagenten,
leerkrachten en werkenden in de zorg. Werknemers krijgen meer zeggenschap.
Vermogensaanwasdeling dient te worden gestimuleerd, al dan niet fiscaal.
10. Via een hogere arbeidskorting en inkomensafhankelijke combinatiekorting worden
de belastingen voor lage en middeninkomens fors verlaagd. Voor de laagste inkomens,
werkenden en niet-werkenden, die nauwelijks belasting betalen worden belastingkortingen
uitbetaald als een negatieve inkomstenbelasting: hun netto-inkomen stijgt.
Topinkomens worden zwaarder belast. De mazen in de wet waardoor bankiers nog
steeds hoge bonussen krijgen, worden gedicht.
11. Het toeslagen- en belastingstelsel wordt vereenvoudigd en meer gericht op het
aanpakken van inkomensongelijkheid en armoede. Gemeenten krijgen meer financiële
ruimte om armoedebeleid te voeren, bijvoorbeeld door het uitbreiden van bijzondere
bijstand.
19
12. Er komen kwijtscheldingsregelingen voor mensen met zeer problematische schulden.
De schuldenproblematiek onder jongeren wordt tegengegaan door fors te investeren
in preventie.
13. We fiscaliseren de AOW en verhogen de inkomens van ouderen die een beperkt of
helemaal geen aanvullend pensioen hebben. We beperken de fiscale subsidiëring
van pensioenen van de hoge inkomens. Voor mensen die vanwege een gat in de
AOW-opbouw onder het regime van bijstand terecht komen, moeten de vermogenstoets
en de kostendelersnorm niet van toepassing zijn.
14. In Caribisch Nederland zetten we sterk in op armoedebestrijding, om te beginnen met
het vaststellen van een sociaal minimum dat voldoende is om van rond te komen.
We keren de toenemende vermogensongelijkheid
15. Het maken van schulden door bedrijven wordt niet langer fiscaal gestimuleerd. Voor
huizenbezitters wordt de fiscale subsidiëring beperkt door de hypotheekrenteaftrek
versneld af te bouwen.
16. Er komt een Piketty-belasting: een progressieve belasting op vermogen op basis van
reëel rendement. Wie veel vermogen heeft gaat meer betalen; mensen met enkel wat
spaargeld betalen minder.
17. Directeur-grootaandeelhouders krijgen minder mogelijkheden om winsten lange tijd
onbelast te laten; inkomen en vermogen in box 2 van het belastingstelsel worden
zwaarder belast.
18. De erfbelasting is nu te veel gericht op traditionele gezinsverhoudingen. De hoogte
van het belastingtarief wordt minder afhankelijk van aan wie de erfenis wordt
nagelaten: je moet net zo makkelijk kunnen schenken aan een vriend als aan je echtgenoot.
De vrijstelling van erfbelasting voor woning aan de partner wordt uitgebreid.
Erfenissen van grote vermogens worden zwaarder belast.
HOOFDSTUK 3
KANSRIJK ONDERWIJS
21
3. KANSRIJK ONDERWIJS
Het onderwijs wordt gedomineerd door het economisme. Vanaf jonge leeftijd worden
kinderen opgeleid tot producten voor de arbeidsmarkt. De vroege selectie begrenst de
kansen van kinderen. Afkomst bepaalt welke opleiding zij volgen. Er gaat iets grondig fout
als de talenten van jongeren worden verspild en zij hun dromen niet kunnen najagen.
Daar mogen wij als samenleving geen genoegen mee nemen. Onderwijs moet ongelijkheid
verkleinen, niet vergroten. GroenLinks wil kansrijk onderwijs met scholen waarin
kinderen opgroeien tot zelfbewuste en nieuwsgierige volwassenen die vol zelfvertrouwen
hun weg vinden in de moderne samenleving. Ieder kind is anders en ontwikkelt zich
anders. Jonge mensen moeten op ieder schoolniveau, van vmbo tot vwo, van mbo tot
universiteit, het beste uit zichzelf kunnen halen. We willen inclusieve scholen waar leerlingen
hun eigen ontwikkeltempo kunnen volgen, waar ze leeftijdsgenoten met verschillende
achtergronden ontmoeten en waar leerkrachten trots kunnen zijn op hun vak.
Laatbloeiers krijgen een tweede, derde, en als het nodig is, een vierde kans.
We pakken kansenongelijkheid aan
Onderwijs is de motor voor emancipatie. Iedereen moet mee kunnen doen. We nemen
onnodige barrières tussen kinderen en kansen weg. GroenLinks investeert daarom in
het bestrijden van achterstanden en ongelijkheid. We maken een einde aan de vroege
selectie en de toetscultuur in het basisonderwijs. Het schooladvies mag geen fuik zijn
waarin jongeren vast komen te zitten; een schooladvies moet op de middelbare school
gecorrigeerd kunnen worden. Daarom krijgen scholen een brede brugklas. Op deze
moderne middenschool volgen leerlingen onderwijs in hun eigen tempo en kunnen zij
doorstromen naar elk passend niveau. Op het vmbo en mbo worden jongeren opgeleid
tot onmisbare vakmensen die met trots hun beroep willen uitoefenen. Zij hebben recht 
22
op goed onderwijs en de beste docenten. In ons kansrijk onderwijs speelt de leerkracht
een hoofdrol. Zowel in het basisonderwijs als het voortgezet onderwijs krijgen zij betere
opleidingen, meer ruimte om de lesstof zelf vorm te geven en meer tijd om lessen voor te
bereiden.
GroenLinks wil dat ons onderwijs kinderen de kennis en vaardigheden geeft die
aansluiten bij de 21e eeuw, zodat ze uitgroeien tot kritisch denkende wereldburgers die
bewust omgaan met hun leefomgeving, kennismaken met kunst en kunnen omgaan met
morele vraagstukken en diversiteit in opvattingen en culturen. Deze uitgangspunten
vormen de basis voor het onderwijs van de toekomst.
We geven elk kind een gelijke basis
Het huidige financieringssysteem voor de kinderopvang vergroot de kansenongelijkheid.
Dat moet beter. GroenLinks wil een ontwikkelrecht voor elk kind. Kinderopvang wordt
weer een publieke voorziening en gratis toegankelijk voor alle jonge kinderen. Dat is goed
voor hun brede ontwikkeling en voorkomt achterstanden. De basisschool en de buitenschoolse
opvang worden bij voorkeur georganiseerd in een brede school. Op deze brede
scholen krijgen kinderen niet alleen les, maar is ook ruimte voor spelen, sport, natuur en
cultuur. We stimuleren de samenwerking van de kinderopvang, peuterspeelzaal, voorschoolse
educatie en de brede school op één plek in kindcentra. Ouders hoeven kinderen
niet steeds van de ene naar de andere plek te brengen. Keuzevrijheid voor ouders in het
schooltype blijft gewaarborgd.
We staan voor waardenvol hoger onderwijs
Ook het hoger onderwijs wordt beheerst door het economisme. Niet voor niets werd het
Maagdenhuis door ontevreden studenten en docenten bezet. Toegankelijk hoger onderwijs
moet jongeren opleiden tot kritische burgers. Hernieuwde democratisering geeft
studenten en docenten een stem in het hoger onderwijs. GroenLinks wil dat universiteits- 
23
en hogeschoolraden weer een sterke positie en meer invloed op de koers van hun onderwijsinstelling
krijgen. Zo worden de waarden van goed onderwijs en onderzoek weer
leidend, in plaats van financiële avonturen. Vastgoedprojecten in het onderwijs moeten
onafhankelijk worden getoetst. Het fundamentele onderzoek van universiteiten mag niet
afhankelijk zijn van de geldstromen van grote bedrijven.
24
We pakken kansenongelijkheid aan
1. Te veel kinderen worden ingeschaald op een lager onderwijsniveau dan ze
aankunnen, vaak gebaseerd op vooroordelen rondom etniciteit of sociaal-economische
achtergrond. Wij willen dat hier meer aandacht voor komt in de lerarenopleidingen
en trainingen voor leerkrachten. Kinderen moeten vaker het voordeel
van de twijfel krijgen om een hoger niveau te proberen. We leggen wettelijk vast dat
alle kinderen een dubbel schooladvies – bijvoorbeeld vmbo/havo – kunnen krijgen.
Scholen in het voortgezet onderwijs worden niet meer afgerekend op hun rendement,
waardoor ze kinderen vaker de kans geven een hoger niveau te volgen. Om een
soepele doorstroom van leerlingen te bevorderen en de kwaliteit van het onderwijs
te verhogen wordt het voor scholen in het basis- en voortgezet onderwijs mogelijk
bevoegde docenten uit te wisselen.
2. Openbare Cito-scores per school worden nu gebruikt voor beoordeling van de school
en als marketinginstrument. Scholen zijn te veel gericht op het halen van hoge
toetsscores. De Cito-score wordt daarom niet meer openbaar gemaakt. Scholen
worden beoordeeld op de kwaliteit van de lessen, niet op Cito-scores. De onderwijsinspectie
voor het basis- en voortgezet onderwijs gaat meer kwalitatief beoordelen
en krijgt een coachende rol. Op het voortgezet onderwijs wordt afgezien van de
rekentoets.
3. Ieder kind heeft recht op een brede brugklas zodat er genoeg tijd is om een goede
schoolrichting te kiezen. Dat betekent dat iedere school met een divers aanbod
een tweejarige brede brugklas aanbiedt als optie voor leerlingen. Scholen krijgen
voor deze leerlingen in een brede brugklas extra bekostiging. Dat betekent ook dat
kinderen tot de derde klas van de middelbare school de tijd hebben om hun definitieve
schoolrichting te kiezen. Leerlingen kunnen vakken waar ze goed in zijn op een
PROGRAMMAPUNTEN
25
hoger niveau volgen en één vak op lager niveau. Zo sluit het onderwijs beter aan bij
hun talenten.
4. Het beroepsonderwijs wordt versterkt. Vmbo- en mbo-instellingen gaan beter met
elkaar samenwerken voor een soepele doorstroom. Voor vmbo-basis- en kaderleerlingen
komt er een mogelijkheid om aansluitend in een of twee jaar op dezelfde school een
startkwalificatie te behalen. De opleidingseisen voor leerkrachten op het vmbo gaan
omhoog. Zij krijgen een betere beloning voor hun werk en ruimte om door te groeien.
Er komen meer middelen voor het vmbo, ter ondersteuning van de lessen, en om de
leerlingen de benodigde aandacht te kunnen geven, bijvoorbeeld voor de mogelijkheid
van een onderwijsassistent in elke vmbo-klas. Er komen meer ambachtsscholen voor
vakmensen.
5. Stapelen van diploma’s is een belangrijk principe voor sociale mobiliteit. Jongeren
krijgen een doorstroomrecht: een diploma is een diploma en geeft zonder extra voorwaarden
recht op vervolgonderwijs. Op alle niveaus wordt het mogelijk door te stromen
naar een volgende opleiding. Zowel de aansluiting van mbo naar hbo, als de aansluiting
van hbo naar wo, wordt verbeterd. De extra toegangseisen vervallen, lesprogramma’s
moeten beter op elkaar aansluiten en er komen goede schakelprogramma’s.
6. We investeren in leerkrachten zowel in het basisonderwijs als in het voortgezet
onderwijs. Er komen meer leerkrachten. Vooral voor beginnende leerkrachten wordt de
werkdruk verlaagd. Klassen worden verkleind tot maximaal 29 leerlingen gemiddeld op
school- of locatieniveau. Binnen zes jaar wordt dit aantal verlaagd naar 23 leerlingen.
Scholen krijgen de mogelijkheid om lesuren voor docenten te verminderen of extra
ondersteuning te organiseren. Docenten krijgen betere opleidingen, meer begeleiding
en bijscholing. Zo wordt het onderwijs verbeterd en hebben docenten voldoende tijd
voor kinderen die een extra uitdaging nodig hebben of juist extra aandacht behoeven.
Er komt een verhoging van salarissen en verbetering van carrièremogelijkheden voor
leerkrachten in het basisonderwijs.
26
7. De onderwijsinspectie ziet strenger toe op het halen van kerndoelen in het onderwijs
juist rondom de waarden die wij noodzakelijk achten en die leiden tot een compleet
(wereld)burgerschap met oog voor mens en natuur. Koloniaal verleden, migratiegeschiedenis,
diversiteit en anti-discriminatie worden onderdeel van de kerndoelen in
zowel het basis- als voortgezet onderwijs. Bestrijding van vooroordelen over gender en
seksualiteit wordt onderdeel van de zorgplicht van alle scholen.
8. Segregatie in het onderwijs op en door scholen wordt tegengegaan. De kansenongelijkheid
tussen kinderen wordt verkleind door bijvoorbeeld een vast aanmeldmoment
voor basisscholen.
9. Het passend onderwijsstelsel is nog niet geslaagd. Te veel kinderen zitten thuis en
leerkrachten ervaren in klassen met kinderen met functiebeperking nog enorm
veel werkdruk. Kinderen vallen daardoor tussen wal en schip en krijgen niet het
onderwijs dat ze nodig hebben. Er komt meer geld voor kleinere klassen, het inschakelen
van extra begeleiding en ondersteuning en zo nodig voor het speciaal onderwijs.
Leerplichtambtenaren krijgen doorzettingsmacht om kinderen met een beperking op
scholen te plaatsen. Er komt landelijk één definitie van basiszorg dat de minimumondersteuning
omschrijft die iedere school moet bieden. Leerlingen met een (meervoudige)
beperking die geen regulier onderwijs kunnen volgen, kunnen kosteloos
onderwijs volgen of naar de dagbesteding. Voor het onderwijsdeel en de onderwijsondersteuning
wordt geen eigen bijdrage uit het persoonsgebonden budget gevraagd.
10. We gaan de sluipende privatisering van het onderwijs tegen. Scholen krijgen budget
om bijspijkerlessen op school aan te bieden, zodat elke leerling die dat nodig heeft er
gebruik van kan maken. Ook kunnen scholen de mogelijkheid bieden aan leerlingen
met een achterstand om een weekend- of zomerschool te volgen. Zo zorgen we dat elk
kind, ongeacht de portemonnee van de ouders, gelijke kansen in het onderwijs heeft.
11. Artikel 23 dient te worden herzien met als oogmerk dat de overheid kwalitatief goed
onderwijs voor iedereen aanbiedt, financiert en op kwaliteit controleert. Daarbovenop
27
kunnen ouders zelf vormen van bijzonder onderwijs aanbieden in de eigen tijd en
door henzelf gefinancierd.
12. Het bestuur en toezicht van scholen en onderwijsinstellingen wordt gedemocratiseerd.
Leerlingen, deelnemers, studenten, ouders, en docenten krijgen meer
zeggenschap over het beleid van scholen, onderwijsinstellingen en schoolbesturen.
Medezeggenschapsorganen krijgen meer rechten zoals instemmingsrecht op de
benoeming van bestuurders, op de begroting en op het samengaan, zelfstandig
worden van scholen of het sluiten of samenvoegen van opleidingen.
We geven elk kind een gelijke basis
13. Elk kind moet de ruimte krijgen om zich te ontwikkelen. Alle kinderen tussen
zes maanden en vier jaar krijgen recht op drie dagen kinderopvang per week. De
kwaliteit van de kinderopvang gaat omhoog door meer aandacht te besteden aan de
ontwikkeling van kinderen en aan de pedagogische vaardigheden van medewerkers.
Kinderopvangcentra hebben geen winstoogmerk.
14. Om gedurende de dag formeel leren te kunnen afwisselen met sport, cultuur en
andere vormen van informeel leren is het nodig dat kinderen vanaf 4 jaar een
toegangsrecht hebben tot wat nu buitenschoolse opvang heet. Daarmee kunnen
kinderen namelijk aan het brede programma deelnemen dat deze kindvoorzieningen
aanbieden en hun talenten over de volle breedte ontwikkelen. Dit toegangsrecht zal
op termijn tien tot twaalf uur omvatten.
15. Het onderwijs, de kinderopvang, peuterspeelzalen, voor- en vroegschoolse educatie en
jeugdzorg worden gestimuleerd om hechter samen te werken. In het bijzonder worden
zij wettelijk en financieel gestimuleerd brede voorzieningen te ontwikkelen, zoals
kindcentra. Kinderen kunnen gedurende de hele dag formele en informele programma’s
volgen met ruimte voor sport, spel, cultuur en natuur.
16. Bij de fysieke inrichting van deze brede scholen en kindcentra wordt rekening 
28
gehouden met de mogelijkheid dat er ook warme maaltijden geserveerd kunnen
worden. Elke school is een gezonde school. Daarom worden er op school gezonde
maaltijden aangeboden en verdwijnen de obesogene prikkels zoals snoep- en frisdrankautomaten.
17. Om armoede bij kinderen te bestrijden richten we de kindregelingen en toeslagen
op gezinnen met kinderen in armoede. We vereenvoudigen het stelsel. De kinderbijslag
wordt inkomensafhankelijk en wordt samengevoegd tot één regeling met het
kindgebonden budget, zodat kinderen niet meer in armoede hoeven op te groeien. De
zogeheten vrijwillige ouderbijdrage in het basis- en voortgezet onderwijs en de eigen
bijdragen die worden gevraagd voor digitale leermiddelen en devices worden beperkt
tot een maximumbedrag dat voor iedere ouder redelijkerwijs is op te brengen.
We staan voor waardenvol hoger onderwijs
18. Ontplooiing, onderwijs en onderzoek staan voorop op hogescholen en universiteiten.
Daar wordt ook de financiering en de besturing op afgestemd. Daardoor
vermindert de prikkel bij onderwijsinstellingen om zo veel en zo snel mogelijk
diploma’s te verstrekken. We verminderen de publicatiedruk voor onderzoekers.
Wetenschappelijke publicaties worden vrij beschikbaar. Kleine, bijzondere opleidingen
worden zo veel mogelijk gekoesterd. We staken het experiment prestatiebekostiging.
19. De toegankelijkheid van het hoger onderwijs wordt vergroot. Toenemende selectie aan
de poort bij hogescholen en universiteiten wordt gestopt. Selectie aan de poort kan
alleen bij uitzonderlijke opleidingen, zoals het conservatorium of bepaalde geneeskundestudies.
Het bindend studieadvies en de harde knip tussen bachelor en master
worden afgeschaft.
20. De aanvullende beurs voor studenten uit kansarme gezinnen wordt verhoogd en voor
een ruimere groep beschikbaar gesteld. Het wettelijke vastgestelde collegegeld wordt
gehalveerd en gemaximeerd. Het collegegeld voor een tweede studie wordt wettelijk 
29
gemaximeerd zodat deze weer betaalbaar wordt voor mensen die een tweede studie
willen doen. Studenten met een functiebeperking krijgen een aanvullende beurs. De
mogelijkheden om gebruik te maken van het studievoorschot worden uitgebreid van
30 jaar naar 40 jaar.
21. Het wordt makkelijker voor studenten om op andere instellingen vakken te volgen
zodat ze meer vrijheid krijgen hun eigen studieprogramma vorm te geven.
22. De overheid stelt meer middelen beschikbaar voor onafhankelijk en fundamenteel
onderzoek door universiteiten. Er gaat geld van de tweede naar de eerste geldstroom
zodat de bureaucratie voor onderzoekers voor onderzoeksgeld daalt. Het aandeel
vaste contracten kan daardoor stijgen. 
HOOFDSTUK 4
MODERNE SOLIDARITEIT
31
4. MODERNE SOLIDARITEIT
Het pessimisme in de samenleving is groot. De werkloosheid is veel te hoog. Op de
arbeidsmarkt zijn de tegenstellingen toegenomen. Velen maken zich zorgen over de
toekomst van hun kinderen. We staan op een kruispunt. Gaan we verder op de weg van
doorgeslagen individualisering of verleggen we de koers?
De samenleving wil het anders. Mensen zijn de tegenstellingen zat. GroenLinks wil
nieuwe solidariteit organiseren. We moeten weer voor elkaar gaan zorgen, opdat iedereen
vertrouwen kan hebben in de toekomst. Mensen die het nodig hebben, zoals gehandicapten
en ouderen, hebben recht op fatsoenlijke zorg. Als je je baan kwijtraakt, als je als
zzp’er arbeidsongeschikt raakt, als je met pensioen gaat, dan moet je verzekerd zijn van
inkomen en zorg. Je moet de kans krijgen om weer aan de slag te gaan. Dat laten we niet
aan de markt over. Dat is een kerntaak van de overheid en een verantwoordelijkheid van
ons allemaal.
We werken samen aan zekerheid
Iedereen wil zekerheid, eerlijk loon en delen in de welvaart. Iedereen wil zinvol werk
doen, werk waar je trots op bent en dat door de samenleving gewaardeerd wordt. Werk
verbreedt je blik en emancipeert. Daarom investeert GroenLinks in economische vernieuwing
en werkgelegenheid. We zorgen voor veel meer banen voor mensen met weinig
kansen en breiden scholingsmogelijkheden uit. Iedereen krijgt een scholingsbudget,
ongeacht of de werkgever in je wil investeren. We stoppen de doorgeslagen flexibilisering
en zorgen voor meer zekerheden voor flexwerkers en zzp’ers. We maken het aantrekkelijker
om mensen langer in dienst te nemen. Ook zzp’ers gaan zich verzekeren voor
arbeidsongeschiktheid en kunnen gemakkelijker voor hun pensioen sparen. Voor iedereen
gaat de AOW als basispensioen omhoog.
32
We leven niet alleen om te werken
“Wat doe je?” Het is de eerste vraag die je krijgt. We vragen elkaar niet “wie ben je?” Dit
geeft aan hoe belangrijk betaald werk is in onze samenleving. Werk is belangrijk, maar
het leven is meer. Het leven is ook familie, vrienden, zelfontplooiing en zelf vormgeven
aan de samenleving. Miljoenen mensen geven mantelzorg en doen vrijwilligerswerk.
Dat is de samenleving. GroenLinks waardeert andere vormen van werk dan alleen een
betaalde baan. Als je geen baan hebt, heb je recht op bijstand op basis van vertrouwen,
zonder tegenprestatie, zonder kleinerende regeltjes. Je wordt niet vernederd, maar gestimuleerd
om mee te doen. Daar heb je zelf zeggenschap in. Voor iedereen geldt dat grip op
het eigen leven belangrijk is. GroenLinks zorgt voor de voorwaarden om zorg, gezin, werk
en vrije tijd te combineren: recht op flexibel en thuis werken, in deeltijd werken, gratis
kinderopvang, betaald ouderschapsverlof en uitbreiding van het kraamverlof voor vaders
en meemoeders. Zo kunnen mannen en vrouwen werk en zorg gelijk verdelen. Dat is de
moderne samenleving.
We zorgen voor elkaar
In de zorg gaat het te weinig om wat mensen zelf willen en kunnen. “U zoekt het maar
uit, want wij moeten bezuinigen”, is de boodschap van de overheid. Dat wil GroenLinks
anders. We gaan weer zorgen voor mensen die het nodig hebben. De wensen van
mensen staan centraal, niet de structuren of organisaties. De macht van de zorgverzekeraars
en farmaceuten wordt ingeperkt. Ouderen moeten zelf kunnen kiezen of zij
thuis blijven wonen met professionele hulp of in kleinschalige woonvormen waar zorg
aanwezig is. Eigen keuze is voor GroenLinks een belangrijk fundament. Het persoonsgebonden
budget is daarvoor belangrijk. De zorgkosten zijn hoog en zullen blijven stijgen.
We vergroten de solidariteit en verdelen de lasten eerlijker. We pakken verspilling en
overbehandeling aan. Geld dat nu gaat naar het salaris van bestuurders, de winst van
farmaceuten en het marketingbudget van zorgverzekeraars, moet naar de zorg. Zo 
33
houden we de zorg voor iedereen betaalbaar en kunnen we de zorg voor onze ouderen
en mensen met een handicap verbeteren.
34
PROGRAMMAPUNTEN
We werken samen, we zorgen voor zekerheid
1. Onze investeringen in de publieke sector zorgen voor banen in het onderwijs, in de
zorg en bij de politie. Dat zijn kerntaken van de overheid. De loonkosten voor werkgevers
voor laagbetaalde arbeid worden verlaagd, zodat bedrijven meer mensen in
dienst nemen.
2. We verlagen de lasten op arbeid voor zowel de werkgevers als de werknemers. Dat
zorgt voor meer werkgelegenheid voor lage en middeninkomens. Mensen met een
laag loon houden netto meer over en kunnen gemakkelijker kiezen om in deeltijd te
werken.
3. We maken vaste contracten aantrekkelijker. Voor tijdelijke contracten moeten werkgevers
een hogere prijs betalen onder andere via hogere WW-premies. Ook flexwerkers
krijgen recht op een transitievergoeding vanaf de eerste dag dat zij werken.
4. In samenhang met aanpassing van fiscale faciliteiten komt er voor zzp’ers, op een
minimumniveau, een verplichte collectieve basisvoorziening voor arbeidsongeschiktheid.
Flexwerkers en zzp’ers kunnen gemakkelijker voor hun pensioen sparen.
5. We maken een tweede meerjarig contract mogelijk, zodat mensen langer in dienst
kunnen blijven bij een werkgever.
6. De administratieve lasten en beperkende regelgeving voor zelfstandig werkenden in
diverse, kleine opdrachten worden verminderd. Er komt een einde aan de achtergestelde
positie van huishoudelijke werkers.
7. Er komt een collectieve verzekering voor loondoorbetaling bij ziekte voor werkgevers
met weinig werknemers. Zo wordt het loon bij ziekte in het tweede jaar betaald.
Hiermee helpen we kleine en startende ondernemers.
8. De AOW als basispensioen wordt fors verhoogd. Hierdoor zal iedereen met een klein
of geen aanvullend pensioen later voldoende inkomen hebben. Het pensioenstelsel 
35
wordt gemoderniseerd. GroenLinks streeft naar een houdbaar stelsel waarin alle
werkenden kunnen rekenen op een toereikend pensioen. De verdeling tussen generaties
en tussen lager en hoger opgeleiden wordt rechtvaardiger. Het pensioenvermogen
wordt collectief belegd en belangrijke risico’s worden collectief gedeeld. Binnen deze
voorwaarden komt er meer ruimte voor maatwerk. Versnippering wordt tegengegaan.
De transparantie wordt vergroot. Pensioendeelnemers krijgen beter inzicht in hun
individuele opgebouwde pensioenaanspraak en krijgen keuzemogelijkheden om die in
te zetten.
9. We maken een einde aan de schijnconstructies waarbij mensen niet eerlijk betaald
krijgen voor het werk dat ze doen. Stages kunnen alleen in het kader van een studie
of als een student daarnaast nog studeert. Er komt meer controle op schijnzelfstandigheid.
We maken een einde aan constructies waardoor buitenlandse werknemers
goedkoop werken. Vanaf achttien jaar heeft iedereen recht op het wettelijk minimumloon.
10. Bedrijven en organisaties krijgen een quotum voor het in dienst nemen van mensen
met een beperking. Gemeenten krijgen de regie in het vormgeven van een inclusieve
arbeidsmarkt en krijgen hiervoor voldoende budget. De bestaande infrastructuur van
sociale werkbedrijven wordt hiervoor behouden.
11. We stimuleren levenslang leren en ontwikkeling en gaan laaggeletterdheid tegen,
ook op latere leeftijd. Alle werknemers krijgen een individueel scholingsbudget. Deze
scholingsrechten worden door werkgevers gefinancierd. Ook bijstandsgerechtigden
krijgen een individueel scholingsbudget gefinancierd door de overheid. Volwassenen
met een laag inkomen en geen startkwalificatie krijgen een voucher zodat ze een
startkwalificatie kunnen halen.
12. Voor sekswerkers wordt gewerkt aan veilige werkplekken, het bevorderen van de
autonomie en respect voor hun privacy en anonimiteit. De overheid ondersteunt initiatieven
van sekswerkers die zich willen verenigen om op te komen voor hun belangen.
36
We leven niet alleen om te werken
13. We schaffen de tegenprestatie in de bijstand af. Bijstandsgerechtigden krijgen
persoonlijke en passende ondersteuning om de kans op werk te vergroten, zo nodig
met loonkostensubsidie. Gemeenten krijgen de ruimte en financiële middelen om op
eigen wijze participatie te stimuleren. Zij mogen experimenteren met nieuwe vormen
van sociale zekerheid zoals een basisinkomen, waarbij keuzevrijheid, waardering en
ontplooiing vooropstaan: minder regels, meer ruimte om bij te verdienen. Bij onopzettelijke
gebreken worden geen boetes meer opgelegd. Er komt een landelijk, grootschalig,
meerjarig, representatief experiment met het basisinkomen met het doel
beter zicht te krijgen op de gedragseffecten ervan.
14. GroenLinks ondersteunt de gedachte achter de decentralisaties. De overheveling van
taken is nog niet af. Rijksoverheid en gemeenten ontwikkelen daarom een gezamenlijk
programma om de ‘lokale verzorgingsstaat’ verder vorm te geven. Ondersteuning
voor de meest kwetsbare groepen, financiële zekerheid voor gemeenten en de rol van
de gemeenteraad staan centraal in dit programma.
15. We waarderen mantelzorg en vrijwilligerswerk als gelijkwaardige vormen van participatie.
De onbelaste vrijwilligersvergoeding gaat omhoog. Financiële drempels zoals de
kostendelersnorm mogen geen belemmering zijn om voor elkaar te zorgen. Er komt
geen mantelzorgboete in de AOW.
16. Ouders kunnen na de geboorte van hun kindje het eerste half jaar thuis voor de baby
zorgen. Daarna kan elk kind gratis naar de kinderopvang. We passen daarom een
aantal regelingen aan. Het kraamverlof voor vaders en verzorgende meeouder(s) gaat
van twee dagen naar vier weken. Elke werknemer krijgt twee maanden betaald ouderschapsverlof,
op te nemen in de eerste negen maanden bovenop het bestaande ouderschapsverlof.
Zo kunnen twee ouders elk een periode thuis zijn en samen het eerste
half jaar de zorg voor hun kind delen.
17. Kinderopvang wordt een basisvoorziening: ieder kind tussen zes maanden en vier 
37
jaar heeft recht op drie dagen gratis opvang per week. Voor alleenstaande ouders
geldt dit recht op kinderopvang vanaf het moment dat het kind drie maanden oud is.
18. GroenLinks staat voor een ontspannen samenleving waarin niet alles om werk draait
en mensen de ruimte hebben om werk en zorgtaken te combineren, daarom wordt
een vierdaagse werkweek uiteindelijk de norm.
19. Bij bedrijven willen we de zeggenschap van werknemers vergroten.
Ondernemingsraden krijgen adviesrecht over de winstbestemming en het recht
om één lid van de Raad van Commissarissen te benoemen en terug te roepen.
Flexwerkers krijgen meer inspraak: zij mogen zich eerder verkiesbaar stellen voor
de ondernemingsraad. De overheid stimuleert coöperatieve ondernemingsvormen
waarin werknemers zeggenschap hebben.
We zorgen voor elkaar
20. We investeren in zorg en welzijn voor ouderen, mantelzorgers, mensen met een
beperking, kinderen en jongeren die ondersteuning nodig hebben. We investeren extra
in preventie, waarbij het zowel om de gezondheid als het sociaal functioneren gaat.
Op buurtniveau wordt de samenwerking tussen huisartsen, wijkverpleging, ouderenzorg
en sociaal werk verbeterd.
21. Om de solidariteit tussen ziek en gezond en tussen oud en jong in de zorg te
herstellen, roepen we de wildgroei aan zorgpolissen een halt toe. Er komen transparante
verzekeringspolissen met een breed basispakket. Het aantal polissen wordt
beperkt tot één naturapolis en één restitutiepolis per verzekeraar. Collectieve verzekeringen
via werkgevers of maatschappelijke organisaties worden alleen toegestaan
wanneer deze aantoonbaar gericht zijn op gezondheidswinst of betere kwaliteit van
zorg. Om de solidariteit tussen arm en rijk te vergroten worden de zorgkosten gedeeld
via progressieve belastingen. Het eigen risico wordt afgeschaft. De nominale premie
voor de ziektekostenverzekering gaat fors omlaag.
38
22. Marktwerking in de zorg wordt strenger gereguleerd. In de driehoeksverhouding
tussen zorgverleners, zorgverzekeraars en burgers is de macht van de zorgverzekeraars
disproportioneel groot en dient meer in evenwicht gebracht te worden.
23. Voorkomen van ziekte en ongezondheid is belangrijk. Er komen wijk- en doelgroepgerichte
preventieprogramma’s. Zorgverzekeraars en gemeenten moeten samenwerken
met bewoners om dit te stimuleren. Daarnaast zijn meerdere specifieke maatregelen
nodig zoals: wettelijke normen voor het maximale gehalte aan zout, suiker en
vet in producten als de huidige convenanten niet tot een gezonder productaanbod
leiden. De hiv-preventiepil PrEP moet in het basispakket. Fietsen wordt een expliciet
aandachtspunt in het gezondheidsbeleid. Verpakkingsmaterialen die schadelijke
stoffen afgeven aan voedingsmiddelen, worden uit de handel genomen.
24. De overheid zet zich met maatschappelijke partijen in voor het laten opgroeien van
een rookvrije generatie. Verslavende toevoegingen aan sigaretten en tabak worden
verboden en op terrassen komen rookvrije zones.
25. We zorgen ervoor dat mensen meer zeggenschap krijgen over de inhoud van hun
zorg. De vrijeartsenkeuze blijft behouden. Het persoonsgebonden budget (PGB) wordt
ook mogelijk in de Zorgverzekeringswet. Er komt een integraal PGB voor mensen die
ondersteuning krijgen bij zorg, participatie, scholing en wonen. Mensen die langdurig
moeten verblijven in zorginstellingen krijgen meer mogelijkheden om zelf hun zorgaanbieder
te kiezen. Zorgaanbieders in de GGZ en voor mensen met een verstandelijke
beperking versterken de invloed van familie- en netwerkrelaties door het
instellen van familie- en netwerkraden naast de cliëntenraden.
26. Er wordt meer geld uitgetrokken om de huidige wachtlijsten en gemeentelijke budgetplafonds
in de GGZ weg te werken. Er komt meer en betere opvang voor daklozen en
verwarde personen.
27. Verspilling in de zorg wordt tegengegaan. Bij de inkoop en bekostiging van zorg moet
het accent gelegd worden op preventie en verwachte gezondheidswinst, in plaats van 
39
de financiering van het aantal behandelingen. Bureaucratie wordt bestreden door het
vereenvoudigen van procedures en regelgeving.
28. Zorgverzekeraars worden omgevormd tot stichtingen of verenigingen zonder
winstoogmerk. De overheid ontwikkelt eenduidige richtlijnen voor de gewenste
vermogensontwikkeling van zorginstellingen en zorgverzekeraars. De overheid maakt
afspraken met zorgverzekeraars om het marketingbudget te halveren.
29. Medisch specialisten gaan verplicht in loondienst en vallen onder de Wet normering
topinkomens – de Balkenendenorm. Bestuurders van zorgverzekeraars vallen hier ook
onder.
30. Om de marktmacht van de farmaceutische industrie te breken en lagere prijzen voor
medicijnen af te dwingen, worden generieke medicijnen centraal door de overheid
ingekocht, zo mogelijk op Europees niveau. De opbouw van medicijnprijzen moet door
de industrie transparant gemaakt worden. Het ontwikkelen van open source medicijnen
wordt gestimuleerd. In gezondheidsonderzoek wordt meer rekening gehouden
met de fysieke verschillen tussen mannen en vrouwen.
31. Het medisch beroepsgeheim blijft gewaarborgd. Zonder toestemming van de patiënt
krijgen zorgverzekeraars geen toegang tot medische dossiers.
32. Het actief donorregistratiesysteem wordt ingevoerd. Iedereen is donor, tenzij je
aangeeft dat niet te willen. Zo vergroten we het aantal orgaandonoren.
33. Abortus wordt uit het Wetboek van Strafrecht gehaald. De verplichte bedenktijd bij
abortus wordt afgeschaft.
34. Euthanasie gaat uit het Wetboek van Strafrecht. Artsen zijn pas strafbaar wanneer
ze zich niet aan de regels houden. Bij verzoek tot euthanasie komt er een plicht voor
artsen die vanwege gewetensbezwaren niet aan een verzoek willen voldoen om door
te verwijzen naar een andere, welwillende arts. Mensen die vinden dat hun leven
voltooid is kunnen, ook als er geen sprake is van ondraaglijk en uitzichtloos lijden in
medische zin, een waardig einde aan hun leven maken. Zij kunnen hierbij een beroep 
40
doen op professionele stervensbegeleiders. Hulp bij zelfdoding door deze stervensbegeleiders
is niet strafbaar.
HOOFDSTUK 5
EÉN SAMENLEVING
42
5. EÉN SAMENLEVING
Al vijftien jaar nemen de tegenstellingen in de samenleving toe. Politici polariseren voor
eigen gewin. Mensen voelen zich niet meer thuis in Nederland. Ze vrezen de toekomst en
zien Europa en de opvang van vluchtelingen als bedreiging. Mensen luisteren niet meer
naar elkaar. Je bent voor of tegen, het is ja of nee, je hoort bij de een of bij de ander. Het is
‘wij’ tegenover ‘zij’. We zijn vergeten dat we een samenleving delen.
Hier staat GroenLinks voor: het besef dat we in al onze verschillen Nederland samen
maken tot een land waar we allemaal trots op kunnen zijn. We snakken allemaal naar
een zelfbewust en ontspannen Nederland. Een land waarin we weten om te gaan met
verschillen. Waarin iedereen gelijke kansen en gelijke vrijheden heeft. Een samenleving
die mensen verbindt en verenigt, in plaats van splijt en buitensluit. In de erkenning van
elkaars verschillen accepteren we elkaars vrijheid en overbruggen we tegenstellingen
door het gesprek niet uit de weg te gaan. We delen onze democratie en rechtsstaat. We
erkennen zowel de mooie als donkere kanten van onze geschiedenis. Dat betekent dat
we tradities mogen aanpassen. Zwarte Piet is hiervan een voorbeeld. GroenLinks wil
dat iedereen vrij is op 5 mei: een symbolische feestdag waarop iedereen de vrijheid met
elkaar viert.
We bestrijden discriminatie
Bezorgde burgers hebben gelijk als zij verloedering en onveiligheid in de wijken aan de
kaak stellen. Zij betalen de prijs van toenemende ongelijkheid en groeiende tegenstellingen.
Maar het debat van de afgelopen tijd maakt één ding duidelijk: te veel mensen
gaan over de schreef en erkennen de gelijke rechten van anderen niet. Racisme en discriminatie
ondermijnen onze democratische rechtsstaat. Ze werken uitsluiting, extremisme
en radicalisering in de hand. De diversiteit in Nederland brengt rechten, plichten en 
43
verantwoordelijkheden met zich mee. De vrijheid van meningsuiting is het fundament
van onze vrije samenleving. Het is de onmisbare voorwaarde voor een zinvol democratisch
debat. We moeten het verschrikkelijk met elkaar oneens kunnen zijn. We durven
elkaar aan te spreken als het nodig is. De grens wordt bereikt wanneer argumenten
omslaan in dreigementen, intimidatie en geweld. Iedereen moet zich aan de wet houden.
We erkennen diversiteit en bevorderen emancipatie
Het moderne gezin bestaat niet standaard uit man, vrouw en kind. In onze samenleving
mag je zijn wie je bent, ongeacht waar je vandaan komt, waar je in gelooft of van wie je
houdt. Onze wetten moeten mensen gelijk behandelen en ongelijkheid bestrijden. In ons
veelzijdige en veelkleurige land bestaan geen tweede- of derderangsburgers. We streven
naar emancipatie en werken aan gelijke kansen voor iedereen. Gehandicapten krijgen
ondersteuning om zelfstandig te leven. Homo’s kunnen vrij uiting geven aan hun seksuele
gerichtheid. Onafhankelijke, kritische individuen vormen samen een zelfbewuste samenleving.
We delen een publieke ruimte waarin mensen worden uitgedaagd om nieuwe
talenten te ontwikkelen, vastgeroeste ideeën te bevragen en elkaar lastige vragen te stellen.
Kunst daagt uit. Kunst brengt leven in de brouwerij, duikt op onverwachte plekken op,
verbindt en bevraagt ons. Kunst is de aanjager van een open en progressieve samenleving,
de creatieve tegenhanger van het efficiencydenken en de verruwing van het maatschappelijk
debat. Gelukkig is kunst ook vrij en heeft waarde van zichzelf. Kunsteducatie
is belangrijk. Het stimuleert creativiteit en inventiviteit in onze snel veranderende wereld.
Culturele instellingen en investeringen kunnen wijken nieuwe dynamiek geven en emancipatie
bevorderen. Bij een gedeelde samenleving hoort een omroepbestel dat diversiteit
en meningsvorming waarborgt en waarin iedereen zich herkent. 
44
We vangen vluchtelingen op
Vluchtelingen wagen hun leven om oorlog, geweld en vervolging te ontvluchten. Zij
hebben recht op een toekomstperspectief. We sluiten onze grenzen niet voor vluchtelingen.
Binnen en buiten Europa zullen we de verantwoordelijkheid eerlijk moeten delen.
Dit is een grote uitdaging voor de Europese samenleving. We moeten bindende afspraken
maken over de humane opvang en bescherming van vluchtelingen. GroenLinks wil dat
de asielprocedure individueel, rechtvaardig en zorgvuldig is. De opvang moet fatsoenlijk
zijn en als een asielverzoek wordt afgewezen is de terugkeer veilig en met kans op een
nieuw bestaan. Erkende vluchtelingen krijgen snel de kans om een leven op te bouwen,
de taal te leren en aan het werk te gaan. Zij moeten onze grondwet, onze democratie en
de bijbehorende vrijheden leren kennen en zich daaraan houden. Zowel vluchtelingen als
de Nederlandse samenleving hebben de plicht integratie te laten slagen. De rechten van
asielkinderen worden beschermd. Kinderen die geworteld zijn in Nederland worden niet
uitgezet.
45
PROGRAMMAPUNTEN
We bestrijden discriminatie
1. In artikel 1 van de Grondwet over gelijke behandeling wordt expliciet gemaakt dat ook
discriminatie op grond van homo- en heteroseksuele gerichtheid, genderidentiteit,
leeftijd en handicap niet is toegestaan. In de Algemene wet gelijke behandeling wordt
transgenderdiscriminatie en discriminatie van mensen met een intersekseconditie
expliciet verboden.
2. De nationale aanpak van discriminatie en racisme wordt versterkt. Aan antidiscriminatievoorzieningen
wordt meer bekendheid gegeven, de drempel voor melden van
discriminatie wordt verlaagd en het Openbaar Ministerie krijgt meer armslag om
discriminatiezaken prioriteit te geven.
3. Geweld tegen mensen vanwege hun afkomst, religie of seksuele voorkeur wordt niet
getolereerd. Er komt een hogere strafmaat voor discriminerend geweld, bedreigingen
en intimidatie. Alle politieregio’s gaan geweld tegen homo’s, lesbiennes, biseksuelen,
transgenders en intersekse-personen registreren. Naast antisemitisme wordt ook
moslimdiscriminatie apart geregistreerd.
4. De Inspectie SZW gaat strenger optreden tegen discriminatie op de arbeidsmarkt,
inclusief leeftijdsdiscriminatie. Onder andere door de inzet van mystery-sollicitanten
wordt arbeidsdiscriminatie actief opgespoord. Bedrijven die veroordeeld zijn voor
discriminatie worden tijdelijk uitgesloten van overheidsaanbestedingen. Het criterium
van diversiteit moet zwaarder wegen bij aanbestedingen.
5. De overheid voert een actief voorkeursbeleid bij de invulling van vacatures voor
een goede afspiegeling van de samenleving, met name in publieke topfuncties. Bij
vacatures van de overheid wordt anoniem solliciteren de norm. De etnische diversiteit
van het personeel van de (Rijks)overheid wordt vergroot. Alle overheidsinstanties
formuleren tijdgebonden streefwaarden voor betere weerspiegeling van 
46
etnische diversiteit in personeelsbestanden, ook voor de hoogste leidinggevende
functies.
6. Discriminatie door de politie en andere opsporingsinstanties gaan we tegen. De
politie krijgt een actief wervingsbeleid gericht op vrouwen, LHBTI’s en minderheden.
Etnisch profileren gaan we tegen. De politie laten we registreren wie waarom staande
wordt gehouden. Klachtenprocedures worden transparanter. Klachtencommissies
worden diverser en onafhankelijker. En bij politieopleidingen komt meer aandacht
voor bewustwording rondom vooroordelen, discriminatie en racisme.
7. Majesteitsschennis wordt geschrapt uit het Wetboek van Strafrecht, zodat de Koning
dezelfde bescherming tegen belediging, smaad en laster heeft als anderen. Ook de
strafbaarstelling van belediging van een bevriend staatshoofd wordt geschrapt.
8. Alle oorlogsgetroffenen uit voormalig Nederlands-Indië krijgen erkenning, rechtsherstel
en compensatie. Ook andere slachtoffers van ons koloniale verleden krijgen
erkenning. De Nederlandse staat maakt formeel excuses voor het Nederlandse
slavernijverleden en koloniale verleden.
9. Samen met de regeringen van de andere Koninkrijkslanden zorgen we ervoor dat
in het gehele Koninkrijk discriminatie wordt teruggedrongen en gelijke behandeling
wordt gerealiseerd.
10. Het Sinterklaasfeest moet een inclusief feest voor iedereen zijn. Naar racisme verwijzende
elementen passen hier niet bij. De overheid faciliteert het gesprek met en in
scholen, intochtcomités, bedrijven, verenigingen, de publieke omroep en andere
actoren over aanpassing van de figuur Zwarte Piet.
We erkennen diversiteit en bevorderen emancipatie
11. Gezinnen waarbij de samenstelling anders is dan de traditionele moeder-vader
samenstelling krijgen gelijke mogelijkheid tot juridisch ouderschap. Voor de erkenning
van het kind wordt geen onderscheid gemaakt op grond van huwelijkse staat of 
47
geslacht van de erkennende ouder. Zoals twee moeders gezamenlijk juridisch ouder
kunnen zijn, kunnen twee vaders dit ook. Ook wordt het mogelijk dat een kind meer
dan twee juridische ouders heeft: bijvoorbeeld biologische ouders en ouders bij wie
het kind woont. Het ouderlijk gezag blijft bij maximaal twee ouders. Wetgeving over
het ouderschap wordt zonder verwijzing naar geslacht geformuleerd.
12. De partneralimentatieregelingen worden aangepast aan de 21e eeuw, waarbij het
uitgangspunt is dat beide partners werken. Afhankelijk van de verdeling van werk en
zorg gedurende het huwelijk wordt bepaald of en hoeveel alimentatie wordt betaald.
13. De sekseregistratie bij de burgerlijke stand wordt afgeschaft.
14. Om gelijke beoordeling en doorstroming van mannen en vrouwen te bevorderen,
dienen de raden van bestuur en raden van commissarissen van beursgenoteerde
bedrijven en de top van (semi-)publieke instellingen voor niet meer dan tweederde uit
mannen te bestaan.
15. Nederland leeft het VN-verdrag inzake de rechten van personen met een handicap na.
Het recht op mobiliteit en meedoen van gehandicapten wordt daarmee gewaarborgd.
Het openbaar vervoer en de publieke ruimte worden beter toegankelijk voor ouderen,
mensen met een verstandelijke of lichamelijke beperking of een psychiatrische
aandoening
16. Net als bij de gemeenteraadsverkiezingen mogen in Nederland gevestigde EU-burgers
en migranten met een permanente verblijfsvergunning na vijf jaar stemmen voor de
Provinciale Staten en voor de Tweede Kamer.
17. Bevrijdingsdag (5 mei) en Keti Koti (1 juli), de bevrijding van de slavernij, worden nationale
feestdagen waarop iedereen ieder jaar vrij is en we de vrijheid met elkaar vieren.
18. De financiering van kunst verdient sterke politieke pleitbezorgers en lobby. Wij
trekken flink extra geld uit voor kunst en cultuur. Zo investeren we bijvoorbeeld in
productiehuizen, presentatie-instellingen, festivals en broedplaatsen om innovatie en
talentontwikkeling te stimuleren.
48
19. Kinderen hebben recht op cultuur. Voor cultuur- en muziekonderwijs en beeldende
vorming komt structureel meer geld beschikbaar zodat kinderen en jongeren kennis
kunnen maken met kunst door zowel zelf creatief bezig te zijn als door kunstuitingen
te bezoeken. Zij moeten daar al vroeg kennis mee kunnen maken via kunst-, cultuuren
muziekonderwijs, beeldende vorming en media-educatie. Kinderen leren informatie
te zoeken, te filteren en kritisch te bekijken.
20. De huidige manier om subsidies te verdelen wordt herzien: we schaffen de grote
nadruk op de eigen inkomstennormen af. Ook pakken we de onnatuurlijke scheiding
tussen de rechtstreekse financiering van de Rijksoverheid en de cultuurfondsen van
het ministerie aan. We stemmen het versnipperde beleid van rijk, gemeenten en
provincies beter op elkaar af.
21. Iedereen die 18 jaar wordt, krijgt een kunstvoucher. Zo geven we jonge mensen de
mogelijkheid om hun eigen smaak en visie te ontwikkelen en krijgen kunstorganisaties
een breed en divers publiek voor de toekomst.
22. We voeren het kunstenaarsvisum in, waardoor kunstenaars van buiten de EU zich in
Nederland mogen vestigen en het kunstklimaat kunnen verlevendigen.
23. Wij staan pal voor een eerlijke inkomenspositie van kunstenaars. Een voorwaarde voor
subsidieverlening moet zijn dat instellingen kunstenaars behoorlijk belonen.
24. Er komt een nationaal museum, waar ruime aandacht is voor het slavernijverleden,
koloniale verleden en de geschiedenis van migratie in Nederland.
25. Intellectuele werken (foto’s, muziek, video) die door publieke instellingen tot stand zijn
gekomen, worden voor niet-commerciële doeleinden herbruikbaar voor ons allemaal.
26. Nieuws, informatie, cultuur en educatie vormen de kerntaak van publieke omroepen.
Daar moet voldoende geld voor zijn. Sport en amusement zorgen ervoor dat een
breed publiek wordt bereikt. Het publieke bestel is toegankelijk voor onafhankelijke
producenten. De producties van de publieke omroep zijn op internet gratis en zonder
reclame toegankelijk. 
49
We vangen vluchtelingen op
27. We marchanderen niet met mensenrechten. Nederland zet zich in voor een
betere naleving van het VN-vluchtelingenverdrag, mensenrechtenverdragen en
EU-asielrichtlijnen door de EU. Mensen die op individuele gronden (bijvoorbeeld
seksuele gerichtheid, politieke opvattingen of religie) niet veilig zijn in hun land,
kunnen asiel aanvragen bij diplomatieke posten van de Europese Unie.
28. Er komt meer geld voor opvang van vluchtelingen in de regio zodat mensen die lang
in opvangkampen verblijven duurzame bescherming, veiligheid, onderwijs en zorg
krijgen. Nederland investeert, samen met het bedrijfsleven, in de economie van de
opvanglanden in de regio en het scheppen van banen voor vluchtelingen én burgers
aldaar. Nederland zet zich ruimhartig in voor veilige routes en hervestiging van
kwetsbare vluchtelingen in Europa via de UNHCR. Nederland verhoogt zijn aanbod
voor de hervestiging van vluchtelingen substantieel.
29. Opvang in Nederland wordt kleinschalig georganiseerd. Gemeenten krijgen het
aantal asielzoekers dat ze moeten opvangen toegewezen op basis van inwonertal. In
overleg met bewoners regelen gemeenten zelf de opvang en het begin van integratie.
De opvang is veilig en er is medische zorg beschikbaar. Er vindt voorlichting plaats
over de gelijkheid van vrouwen, religieuze minderheden en LHBTI’s. In situaties van
acute dreiging kunnen kwetsbare groepen tijdelijk in aparte opvang worden geplaatst.
Daders worden effectief aangepakt.
30. De asielprocedure is individueel, eerlijk en zorgvuldig. Om procedures te verkorten
mag tegelijk met de asielaanvraag het verzoek tot gezinshereniging worden ingediend.
Daar wordt een beslissing over genomen direct nadat de beslissing over de asielaanvraag
is genomen. Bij nieuwe informatie of bij verborgen feiten als trauma’s of
seksuele gerichtheid wordt een verlengde procedure gestart. Er wordt bij herhaalde
aanvragen meer rekening gehouden met de redenen waarom nieuwe informatie niet
eerder kon worden ingebracht. Vervolgens volgt zo snel mogelijk een besluit. Wie geen 
50
asiel krijgt, gaat zo snel mogelijk terug naar land van herkomst. Wie niet kan worden
teruggestuurd, krijgt een tijdelijke verblijfsvergunning. Als terugkeer na drie jaar nog
steeds onmogelijk is, wordt deze omgezet in een permanente verblijfsstatus.
31. Bij de asielprocedure wordt in zwaarwegende mate rekening gehouden met het
belang van kinderen. Dit wordt in de Vreemdelingenwet vastgelegd. De regels van
het Kinderpardon worden eerlijker. Alle kinderen die in Nederland geworteld zijn en
buiten hun schuld nog geen verblijfsstatus hebben, mogen in Nederland blijven. Er
komt betere bekostiging voor de scholing van vluchtelingenkinderen.
32. Integratie van asielzoekers start op dag één na aankomst. Zij leren direct over de
Nederlandse samenleving en onze grondrechten. Asielzoekers krijgen meteen na
aankomst toegang tot taalonderwijs en mogen werken. Inburgeringscursussen
worden gegeven door reguliere onderwijsinstellingen en bekostigd door de
Rijksoverheid. Dit taalonderwijs is gericht op participatie, via scholing, een eigen
bedrijf of werk.
33. De overheid zorgt ervoor dat gemeenten voorzieningen inrichten waar uitgeprocedeerde
asielzoekers opvang, inkomen en begeleiding ontvangen.
34. Er komen toegankelijke trajecten die statushouders in staat stellen minimaal een
startkwalificatie te kunnen behalen. Hier trekken we extra geld voor uit. Zo wordt
iedereen gestimuleerd om zelfredzaam te zijn.
35. De Rijksoverheid laat meer ruimte aan gemeentelijke en lokale initiatieven bij de
invulling van integratietrajecten.
HOOFDSTUK 6
PRETTIG LEVEN 
52
6. PRETTIG LEVEN
Prettig leven betekent zelf kiezen hoe en waar je woont, met een schone omgeving en
bereikbare voorzieningen. Voor te veel mensen is dat nu niet zo. Wachtlijsten voor sociale
huurwoningen zijn lang, huren zijn hoog, koophuizen zijn duur. Herrie en luchtvervuiling
bedreigen onze gezondheid. Het landschap wordt lelijk door snelwegen, wilde bebouwing
en grijze kantoren. Bij de inrichting van onze leefomgeving regeert het economisme.
Dat willen we niet. Het massale protest tegen bebouwing in de duinen laat zien dat we
onze natuur willen beschermen. Dat deden we ooit beter. We zorgden met gemeenten en
provincies voor natuur en landschap. We maakten afspraken met woningcorporaties over
leefbare wijken. Dat moeten we opnieuw en beter gaan doen. GroenLinks wil investeren
in groen en natuur, woningen en wijken, openbaar vervoer en bereikbare voorzieningen.
We moeten weer zuinig zijn op onze leefomgeving. Waarden als de schoonheid van het
landschap, natuur en dierenwelzijn zijn niet in geld uit te drukken.
We investeren in goede woningen, prettige wijken
Een plek waar je je thuis voelt in een aantrekkelijke omgeving, dat wil iedereen.
GroenLinks investeert in huurwoningen voor lage en middeninkomens zodat iedereen die
dat wil kan huren voor een redelijke prijs. Zo wordt segregatie voorkomen en zorgen we
voor prettig leefbare wijken. We kiezen voor groene buurten met schone lucht en veilige
straten, waar onze kinderen gezond kunnen opgroeien. Als je in de stad woont, zijn er
speeltuinen en parken in de buurt. Als je in een dorp woont, zijn voorzieningen goed
bereikbaar.
53
We kiezen voor natuur en landschap
GroenLinks kiest voor meer natuur in Nederland: er komen nieuwe grote natuurgebieden
in het hart van ons land. We beschermen schoonheid, stilte en weidsheid van
ons landschap, de nachtelijke duisternis en de ongerepte kust. Boeren die hun bedrijf
verduurzamen en natuurvriendelijk maken worden beloond. Zo zorgen we voor een
rijkdom aan soorten planten en dieren. In een duurzame wereld gaat productie van goed
voedsel hand in hand met het welzijn van mens, dier en natuur. Als consument moeten
we in staat zijn om gezonde en duurzame keuzes te maken over wat er op ons bord ligt.
Landbouw moet zo ingericht zijn dat geen schade wordt aangebracht aan de natuurlijke
waarde van de landbouwgrond. Er komt daarom een einde aan de intensieve veehouderij,
aan economistische schaalvergroting die ten koste gaat van dierenwelzijn en landschap.
Daarom willen we af van megastallen en mestoverschotten. Dieren hebben een eigen
intrinsieke waarde: kippen moeten kunnen fladderen, varkens moeten kunnen wroeten
en koeien horen in de wei.
We maken reizen comfortabel en duurzaam
Reizen hoort bij het leven. Iedereen wil snel en gemakkelijk naar werk, vrienden of familie
kunnen. Om dit niet ten koste te laten gaan van natuur en schone lucht, geven we ruim
baan aan de fiets en schone vervoersmiddelen en investeren we in openbaar vervoer. Het
stimuleren van vervuilend vervoer zoals de belastingvrijstelling voor kerosine pakken we
aan. Reizen binnen Nederland moet betrouwbaar, snel en betaalbaar zijn. Als je in de stad
woont, moeten de trein, tram en elektrische bus vaak en op tijd rijden. Als je afgelegen
woont, is het openbaar vervoer op maat of kun je de auto bij een station parkeren.
Slimme combinaties van fiets, trein en auto horen bij het prettige leven.
54
PROGRAMMAPUNTEN
We investeren in goede woningen, prettige wijken
1. De Rijksoverheid stelt, in samenspraak met woningcorporaties, een ambitieuze
investeringsagenda op voor het realiseren van meer betaalbare sociale huurwoningen
in de regio’s waar de wachtlijsten het langst zijn. De verhuurdersheffing
wordt omgevormd tot een investeringsplicht voor corporaties om de sociale woningvoorraad
te vergroten, de woningen sneller energiezuinig te maken en betaalbaar te
houden, inclusief een financiële stok achter de deur voor corporaties die onvoldoende
investeren. De huurliberalisatiegrens wordt weer geïndexeerd. Gemeenten krijgen de
middelen om te investeren in de leefbaarheid van wijken.
2. Om op korte termijn de woningnood voor studenten, starters en mensen met een
middeninkomen aan te pakken, wil GroenLinks in samenspraak met investeerders
de vele vierkante kilometers aan leegstaande gebouwen van de Rijksoverheid transformeren
tot betaalbare huurwoningen in het lagere en middensegment van de
particuliere sector, zoals studentenwoningen. Het kraakverbod wordt afgeschaft.
Belemmeringen voor wooncoöperaties worden weggenomen.
3. In de komende kabinetsperiode mag de huur van sociale huurwoningen voor minima
en mensen met lage inkomens niet sneller stijgen dan de inflatie. De huren van veelverdienende
scheefwoners mogen wel toenemen.
4. Woonwijken moeten toegankelijk zijn voor alle inkomensgroepen. Mensen krijgen
meer keuzevrijheid door gemengd te bouwen voor arm en rijk, kopers en huurders.
De overheid dwingt de gemengde woningbouw af bij woningbouwcorporaties en
projectontwikkelaars. De leefbaarheid wordt verbeterd door voor voldoende groen en
parken te zorgen. In bebouwd gebied komen groene daken, groene gevels en tuinen
onder meer voor stadslandbouw. Steden en dorpen worden klimaatbestendig.
5. De overheid maakt afspraken met gemeenten om investeringen in cultuurcentra, 
55
ateliers en kunstexperimenten te bestemmen voor kwetsbare wijken. Dat verhoogt
de dynamiek en aantrekkingskracht van deze wijken.
6. De Rijksoverheid helpt gemeenten de lucht schoner te maken. Er komen uniforme
regels en verkeersborden voor milieuzones zodat gemeenten de meest vervuilende
(vracht)auto’s, scooters, bromfietsen en (land)bouwmachines kunnen weren en ook
onderscheid kunnen maken in de parkeertarieven voor schone en vieze auto’s. Voor
de uitstoot van houtkachels en haarden worden regels opgesteld. Gemeentes krijgen
handvatten om te handhaven op overlast en gezondheidsrisico’s. Binnen afzienbare
termijn gaan voor snorfietsen dezelfde wettelijke eisen gelden als voor bromfietsen.
7. Er komt een verbod op consumentenvuurwerk. Daarvoor in de plaats komen veilige
vuurwerkshows.
8. Er komen strengere regels en betere controles voor risicovolle bedrijven.
Milieucriminaliteit wordt hard aangepakt. Er komt meer toezicht en handhaving op
afvalstromen en in natuur- en buitengebieden.
9. Verkeersveiligheid krijgt meer aandacht. De veiligheid van fietsers en voetgangers
binnen de bebouwde kom krijgt prioriteit. Gemeenten krijgen de mogelijkheid om
snorscooters, mét helmplicht, te verbannen van het fietspad naar de rijbaan.
10. We willen voorkomen dat de tweedeling tussen de Randstad en regio’s in de periferie
toeneemt. Daarom gaan we meer investeren in de regionale economie, infrastructuur,
cultuur en voorzieningen in deze gebieden. GroenLinks wil de voorzieningen
voor bewoners in krimpgebieden op peil houden. Dat vraagt om creatieve oplossingen,
zoals openbaar vervoer op maat, mobiele zorgverlening, samenwerkingsscholen en
bezorgdiensten. De bevolkingsgroei in steden vangen we op met investeringen in
gebiedsontwikkeling die wereldwijd toonaangevend zijn in duurzaamheid en gezondheid.
56
We kiezen voor natuur en landschap
11. We investeren in het aaneensluiten van het netwerk van alle natuurgebieden, het
Natuurnetwerk Nederland, versneld en in volle omvang. Er komen twee grote natuurgebieden
in Nederland bij: de Markerwadden en het Oostvaarderswold in Flevoland.
Daarnaast worden nieuwe nationale landschappen aangewezen. Het behoud en
terugkeer van bijzondere flora en fauna worden bevorderd.
12. We beschermen ons land tegen overstromingen en wateroverlast, waar mogelijk door
rivieren meer ruimte te geven en hun natuurwaarden te versterken, in plaats van
dijken te verzwaren.
13. De toegankelijkheid van natuurgebieden voor wandelaars, fietsers en ruiters wordt
gewaarborgd, daar waar en wanneer dat ecologisch verantwoord is. Rond steden
ontwikkelen we meer groene recreatiegebieden.
14. Waarden als stilte, nachtelijke duisternis en de weidsheid van het landschap worden
beschermd. Om waardevolle, open gebieden te behouden moet bebouwing in die
gebieden duurder worden. Daarom wordt een openruimteheffing ingevoerd. We
kiezen voor compacte steden met veel groen.
15. De bezuinigingen op natuur van 2011 worden ongedaan gemaakt, waarbij
Staatsbosbeheer weer wordt genationaliseerd. Natuur verhuist van het ministerie
Economische Zaken naar een milieuministerie.
16. De kustlijn inclusief duinen en aangrenzend natuurgebied houden we puur;
bebouwing wordt uitgesloten.
17. In natuurgebieden zoals de Noordzee, de Waddenzee en de Zuid-Hollandse en
Zeeuwse Delta is geen plaats voor schadelijke economische activiteiten als gasboring,
zandsuppletie of landaanwinning. De Westerschelde wordt niet verder verdiept. 30%
van de Noordzee wordt zee-reservaat, gesloten voor visserij en andere schadelijke
activiteiten. Om de Waddenzee beter te beschermen, komt er één beheerder voor de
Waddenzee.
57
18. Zo snel mogelijk wordt begonnen met een transitie naar duurzame vismethoden die
veel minder negatief effect hebben op het zeeleven en het dierenwelzijn. Er komen
herstelplannen voor bedreigde vissoorten en kwetsbare ecosystemen. Nederland
neemt een voortrekkersrol in Europa en ander internationale verbanden bij het
verduurzamen van visserij en landbouw en het beschermen van natuur.
19. Nieuwe wegen zijn onnodig en leiden tot versnippering, geluidsoverlast en luchtverontreiniging.
Dus geen nieuwe wegen zoals de Blankenbergtunnel, Rijnlandroute,
Duinpolderweg, A13/A16, A4-Zuid, A3 Groene Hart of verlenging van de A15.
20. We beschermen bijen en hommels, onder meer door de variatie aan planten en
bomen te vergroten en meer bloemen te zaaien, alsmede door bestrijdingsmiddelen
zoals neonicotinoïden en glyfosaat – die een schadelijke doorwerking hebben in het
hele ecosysteem – te verbieden. In plaats daarvan worden micro-organismen en
andere natuurlijke middelen ingezet.
21. In Nederland wordt gestreefd naar landbouw die vrij is van transgenetische manipulatie.
Cisgenese wordt onder strikte voorwaarden toegestaan.
22. Nederland staat geen patenten toe op organismen en natuurlijke eigenschappen van
organismen, en verzet zich in internationaal verband tegen dergelijke patenten.
23. De overheid bevordert duurzame innovaties op het platteland, zoals biologische
landbouw, energieleverende kassen en regionale afzetcoöperaties.
24. Het mededingingsbeleid wordt zodanig aangepast dat boeren meer marktmacht
krijgen ten opzichte van de voedselverwerkers en supermarktketens, onder andere
met het doel een verbetering van de afzetprijzen te realiseren. Verkoop onder de
kostprijs wordt verboden. Natuurinclusieve landbouw wordt de norm. Boeren kunnen
een deel van hun inkomen verdienen met de bescherming en ontwikkeling van
natuur, recreatie, dienstverlening, opwekking van duurzame energie en zorg. Met een
nationaal programma weidevogels komen we boeren tegemoet en beschermen en
herstellen we de weidevogelpopulaties.
58
25. Er komt een einde aan de bio-industrie. Weidegang voor koeien en voldoende buitenruimte
voor varkens en pluimvee worden wettelijk verankerd. Koeien kunnen grazen,
kippen scharrelen, varkens wroeten.
26. Een gezonde bodem met een verstandig gebruik van dierlijke mest wordt de basis van
de landbouw. Grondgebonden landbouw en gesloten kringlopen zijn de standaard. Er
komt een stelsel van grondgebonden dierrechten.
27. Nieuwbouw van megastallen is niet toegestaan en bestaande megastallen verdwijnen.
Alle stallen worden (brand)veilig.
28. De teelt van lokale eiwitgewassen voor voedsel en veevoer wordt bevorderd.
29. In veenweidegebieden gaat het waterpeil omhoog om oxidatie van het veen te
stoppen. Er komt een pakket aan stimuleringsmaatregelen om boeren te helpen over
te stappen op duurzame natte landbouw.
30. Dieren hebben recht op een respectvolle behandeling. Landbouw- en huisdieren
worden zo gehouden dat zij soorteigen gedrag kunnen vertonen. Veetransporten
worden aan banden gelegd: vier uur is het maximum.
31. Dierproeven worden uitgefaseerd en proefdiervrije onderzoeksmethoden gestimuleerd.
Dierproeven worden alleen nog tijdelijk toegestaan zolang het de enige manier
is om substantiële verbetering van de volksgezondheid te bereiken.
32. Er komt een verbod op het houden en fokken van nertsen en andere (pels)dieren met
als doel het verkrijgen van (een deel van) hun pels of vacht. Daarnaast komt er een
verbod op de handel in, import en doorvoer van bontproducten. Nederland zet zich in
tegen de stroperij van en handel in wilde dieren en planten.
33. Plezierjacht wordt verboden. Beheersjacht is alleen onder strenge voorwaarden toegestaan
bij ernstige schade of bedreiging van de volksgezondheid of veiligheid, wanneer
alternatieven hebben gefaald. 
59
34. Voor vlees gaat het hoge btw-tarief gelden. Er komt een verbod op stunten met vleesprijzen.
Al het vlees dat in Nederland verkocht wordt, beschikt als eerste stap over
1 ster van het Beter Leven Keurmerk van de Dierenbescherming.
We maken reizen comfortabel en duurzaam
35. Het aantal fietsenstallingen en OV-fietsen bij stations wordt verder uitgebreid om
de combinatie fiets-trein aantrekkelijker te maken. Er wordt meer geïnvesteerd in
bredere, veilige fietspaden en in een netwerk van snelfietsroutes tussen steden. Het
toenemend aantal fietsende senioren kan dat veilig doen en elektrische fietsen krijgen
de ruimte. De mogelijkheid van voldoende fietsparkeerplaatsen bij voorzieningen en
bedrijventerreinen wordt opgenomen in ruimtelijke ordeningsvoorschriften.
36. Er komt extra spoor- en treincapaciteit, meer treinen op drukke trajecten en beter
onderhoud van spoor en treinen. De trajecten waar treinen in hoge frequentie
gaan rijden, worden verlengd tot buiten de Randstad. Zo wordt de flessenhals bij
Ravenstein opgelost met een spoorverdubbeling waardoor Zuidoost-Nederland goed
verbonden is met de rest van Nederland. In stedelijke gebieden komen tramlijnen
en treinen met een metrodienstregeling. Er komen meer nachttreinen buiten de
Randstad, beter treinvervoer bij grote evenementen en snellere treinverbindingen met
Noord-Nederland, Duitsland en België en een snelle trein op het HSL-tracé. In de trein
kun je werken, mede dankzij snelle en veilige wifi en stopcontacten.
37. Het openbaar vervoer in kleinere steden en landelijke gebieden wordt niet verder
uitgekleed maar juist versterkt. In de dunbevolkte gebieden komt openbaar vervoer op
afroep beschikbaar. Iedereen in Nederland heeft toegang tot openbaar vervoer.
38. Om de luchtkwaliteit te verbeteren en geluidsoverlast tegen te gaan, passen we
snelheden op autowegen aan. Op rondwegen bij de steden wordt de maximumsnelheid
80 km/u of blijft de huidige lagere maximumsnelheid van kracht. Waar dat
nodig is, gaat de maximumsnelheid op snelwegen naar 100 of 80 km/u. Op de overige 
60
snelwegen wordt de maximumsnelheid 120 km/u. Binnen de bebouwde kom wordt
30 km/u de regel. Bussen gaan elektrisch rijden. Zuinig rijden (‘Het Nieuwe Rijden’)
wordt actief bevorderd.
39. Vervuiling en overlast door reizen hebben een prijs. Auto’s krijgen een eerlijke kilometerprijs:
wie op drukke plekken in de spits of in een vieze auto rijdt, betaalt een
hoger tarief. In dunbevolkte gebieden geldt een lager tarief. Werknemers worden
gestimuleerd om te kiezen voor fiets, openbaar vervoer of deelauto, in plaats van een
eigen (lease)auto. Leaserijders betalen voortaan zelf de brandstofkosten en krijgen
de zakelijke kilometers vergoed op basis van het officiële testverbruik van hun auto:
minder rijden en zuiniger rijden wordt zo beloond.
40. We ijveren ervoor, ook op Europees niveau, dat alle nieuwe voertuigen zo snel
mogelijk elektrisch worden: scooters en bromfietsen uiterlijk vanaf 2020, personenen
bestelauto’s, bussen en kleine distributietrucks uiterlijk vanaf 2025. Elektrische
auto’s worden fiscaal goedkoper, auto’s met een verbrandingsmotor worden duurder.
Er komt een landelijk dekkend netwerk van laadpalen en snellaadstations.
41. Openbaar vervoer moet voor iedereen bereikbaar en betaalbaar zijn. De OV-tarieven
worden verlaagd.
42. Goederenvervoer wordt schoner en veiliger. In de scheepvaart wordt het gebruik van
stookolie zo snel mogelijk afgebouwd.
43. Oneerlijke belastingvrijstellingen voor vliegverkeer worden beperkt door een belasting
op vliegreizen te introduceren. Er komen geen nieuwe vliegvelden in Nederland.
Verdere groei van Schiphol en andere luchthavens is niet nodig door snelle internationale
treinverbindingen. 
HOOFDSTUK 7
ONZE DEMOCRATIE
62
7. ONZE DEMOCRATIE
Voor veel mensen is Den Haag ver weg, en Brussel nog veel verder. Er is wantrouwen.
Politieke en maatschappelijke tegenstellingen nemen toe. Mensen vinden dat ze niet
gehoord en vertegenwoordigd worden. Zij hebben het gevoel dat ze de grip op hun eigen
leven en de zeggenschap over de samenleving kwijt zijn geraakt.
Het moet anders. Het vertrouwen moet terug. We willen niet geregeerd worden door
lobbyisten, bureaucraten en politieke achterkamertjes. De overheid is van ons allemaal.
Het is aan politici, ook die van GroenLinks, om het vertrouwen terug te winnen en
verantwoording af te leggen over de keuzes die zij maken. De overheid is geen anoniem
antwoordapparaat, maar is dienstbaar aan ons allemaal. De burger wil dat de overheid
zorgt voor goede dienstverlening en uitvoering van kerntaken zoals onderwijs en veiligheid.
Op rechtsstaat en rechtspraak wordt niet beknibbeld. Het bestrijden van criminaliteit
en het voorkomen van terroristische aanslagen gebeurt gericht.
We bevorderen veiligheid en rechtsbescherming
De rechtsstaat bescherm je niet door de rechtsstaat in te perken. Rechtsbescherming
van mensen is cruciaal voor behoud van onze rechtsstaat. Zonder af te doen aan onze
vrijheid moeten terrorisme en criminaliteit bestreden worden. We moeten voorbereid zijn
op de reële dreigingen die er zijn. GroenLinks wil investeren in recherchewerk om zeer
gericht criminaliteit op te sporen en terrorisme te voorkomen. Bij concrete terroristische
dreigingen moeten er voldoende speciale eenheden zijn. In Europees verband wordt beter
samengewerkt tussen inlichtingendiensten. We pakken criminaliteit in de buurt aan door
het aantal wijkagenten te vergroten. We mogen niet toestaan dat Nederlandse jongeren
vallen voor de verleidingen van terreurbewegingen als IS. We grijpen in wanneer dat
nodig is. We zetten alles op alles om radicalisering te voorkomen. We kennen de wijken
en investeren in onderwijs en jongerenwerk. 
63
We beschermen vrijheid in een digitale samenleving
Zonder internet is onze samenleving niet meer denkbaar. Het internet moet open en vrij
zijn. Dat vraagt om scherpere uitwerking van onze grondrechten. Of het nu via e-mail of
WhatsApp is, ook op internet hebben wij recht op privacy. Het is het briefgeheim van de
21e eeuw. Onze persoonlijke gegevens mogen niet misbruikt worden ten koste van onze
privacy. Ook het internet moet beschermd worden tegen misbruik en criminaliteit. De
overheid investeert in cyber security en stelt eisen aan bedrijven en organisaties.
We zorgen voor meer zeggenschap
GroenLinks staat voor een open en transparante democratie waarin mensen zich
herkennen. Eén keer in de vier jaar stemmen is te weinig. Burgers krijgen nieuwe vormen
van zeggenschap. We omarmen burgerinitiatieven en ondernemende burgers die zelf aan
de slag willen met maatschappelijke vraagstukken. De overheid is dienstbaar, bereikbaar
en herkenbaar. Burgers en journalisten krijgen meer recht op informatie. De beïnvloeding
van politici en beleidsmakers door lobbyisten wordt inzichtelijk gemaakt en aan banden
gelegd.
64
PROGRAMMAPUNTEN
We bevorderen veiligheid en rechtsbescherming
1. Met meer wijkagenten en politiebureaus in de wijken wordt gewerkt aan preventie en
bestrijding van criminaliteit en overlast. Investeringen in recherche zorgen voor een
hogere pakkans bij overtredingen en misdrijven. Gemeenten, politie, onderwijs, jongerenwerk,
reclassering en veiligheidsdiensten werken samen aan deradicalisering en
het voorkomen van radicalisering en rekrutering van jihadisten.
2. Bij de bestrijding van terrorisme komt de nadruk te liggen op het verzamelen van
inlichtingen uit menselijke bronnen en gerichte digitale surveillance in plaats van
massasurveillance. De veiligheidsdiensten zetten geen ‘sleepnet’ in om grootschalig
communicatie af te tappen. Zij publiceren jaarlijks het aantal taps dat zij hebben
geplaatst. Nederland maakt zich sterk voor betere uitwisseling van informatie tussen
veiligheidsdiensten en betere samenwerking tussen opsporingsdiensten binnen de
Europese Unie.
3. Nederland zet zich in voor een strengere Europese vuurwapenrichtlijn die de handel
in en het bezit van vuurwapens terugdringt
4. Er komt een landelijk actieplan tegen gendergerelateerd geweld. De deskundigheid
van hulpverleners ten aanzien van huiselijk, seksueel, eergerelateerd, anti-LHBTIgeweld
en geweld tegen mensen met een beperking wordt vergroot, de inzet op
preventie versterkt en de opvang wordt verbeterd. De bestrijding van alle vormen van
mensenhandel is een prioriteit voor politie, justitie en arbeidsinspectie.
5. Straffen zijn rechtvaardig en effectief en worden in beginsel door een rechter
opgelegd. Taakstraffen kunnen worden opgelegd als aanvulling op of als alternatief
voor andere straffen. Ter voorbereiding van de terugkeer in de maatschappij en
na hun vrijlating krijgen gedetineerden meer begeleiding, behandeling en opleiding
vanuit reclassering en gemeenten. De uitvoering van de levenslange gevangenisstraf 
65
wordt aangepast. Na twintig jaar wordt voor het eerst onderzocht of voorwaardelijke
invrijheidstelling mogelijk is. Gedetineerden hebben recht op een eigen cel.
6. Er komt meer geld voor rechtspraak en Openbaar Ministerie. De toegankelijkheid van
het recht wordt gewaarborgd door beperking van de griffierechten en een verbeterde
rechtsbijstand voor mensen met lage inkomens.
7. We versterken de positie van slachtoffers. Als zij als getuige worden gehoord, worden
zij bijgestaan door een advocaat. De rechtsbescherming van verdachten wordt
vergroot door hun advocaten spreekrecht te geven bij politieverhoren.
8. Softdrugs en drugs zoals XTC en paddo’s worden gelegaliseerd. Drugsbezit door eindgebruikers
wordt gedecriminaliseerd. Politiecapaciteit moet niet worden ingezet tegen
eindgebruikers. Bij grootschalige evenementen is er een mogelijkheid om drugs te
laten testen.
9. Het ministerie van Veiligheid en Justitie wordt weer het ministerie van Justitie. De
zeggenschap over de politie gaat naar het ministerie van Binnenlandse Zaken en
Koninkrijksrelaties.
10. De identificatieplicht wordt afgeschaft.
We beschermen vrijheid in een digitale samenleving
11. Privacy is het uitgangspunt bij bouw en beheer van alle gegevensbestanden. De
overheid geeft openheid over het gebruik van big data en profilering. De overheid ziet
toe op een veilig en privacy-vriendelijk ontwerp van apparaten die met het internet
verbonden zijn en op bescherming van persoonsgegevens die via het internet der
dingen worden verzameld. Persoonsgegevens die door de overheid worden verzameld
worden opgeslagen in Nederland.
12. Grondrechten gelden ook op het internet. Het briefgeheim in de Grondwet wordt
uitgebreid tot een communicatiegeheim dat ook verkeersgegevens en opgeslagen
communicatie omvat. De bewaarplicht voor telecom- en internetgegevens wordt 
66
definitief afgeschaft. In plaats daarvan krijgen opsporings- en veiligheidsdiensten de
mogelijkheid om gegevens van verdachte personen te laten bewaren en, met toestemming
van de rechter, te bekijken.
13. Ook bij cyber security worden grondrechten gerespecteerd. De beveiliging van de
computersystemen van (semi-)overheidsinstellingen wordt aan periodieke audits
onderworpen. De overheid bevordert kennis en gebruik van veilige encryptie, zonder
achterdeurtjes.
14. Nederland maakt zich sterk voor een open en neutraal internet, ook binnen de
Europese Unie. Hyperlinken en embedden blijven vrij. Er komt een einde aan geoblocking
zodat programma’s ook in het buitenland toegankelijk zijn. Binnen de
Europese Unie zet Nederland zich in voor afschaffing van het downloadverbod.
15. Journalisten krijgen een wettelijke bronbescherming, inclusief het verschoningsrecht
om te weigeren vragen te beantwoorden. Het aftappen van journalisten en van de
communicatie tussen advocaten en hun cliënten wordt gebonden aan voorafgaande
rechterlijke toestemming.
16. Regelgeving voor civiele drones beschermt de persoonlijke levenssfeer, alsmede
de veiligheid van het luchtruim en bewoond gebied. Hulp- en opsporingsdiensten
gebruiken de door drones verzamelde informatie slechts voor het doel waarvoor de
vlucht is uitgevoerd.
17. De overheid is terughoudend in het aantasten van de vrijheid van meningsuiting op
internet en past geen automatische filters en voorafgaande controle toe. Aanbieders
van sociale media worden niet ingezet als hulppolitie richting hun gebruikers en
worden geacht hun gedragsregels transparant en consequent toe te passen, om
discriminatie en willekeur tegen te gaan.
18. Om de digitale communicatie van iedereen veilig te houden, maken alle overheidsinstellingen
beveiligingsproblemen in computersystemen altijd op verantwoorde wijze
openbaar.
67
19. De Autoriteit Persoonsgegevens krijgt meer capaciteit om privacyschendingen aan te
pakken en gaat ook instellingen en bedrijven begeleiden bij het organiseren van de
opslag van persoonsgegevens.
We zorgen voor meer zeggenschap
20. Buurtrechten (recht om te bieden, uit te dagen en te plannen) waarmee burgers hun
zeggenschap vergroten worden wettelijk verankerd.
21. De gemeenteraad kiest de burgemeester. De Provinciale Staten kiezen de Commissaris
van de Koning. Op termijn wordt Nederland een republiek en wordt het staatshoofd
gekozen.
22. GroenLinks is voorstander van nieuwe vormen van deliberatieve democratie. Hierbij
staan inwinnen van informatie, uitwisseling van argumenten, tijd voor overleg en een
gezamenlijke zoektocht naar oplossingen en posities centraal. Deze benadering doet
meer recht aan de complexiteit van maatschappelijke vraagstukken dan de ja-nee
vraag in referenda. Er wordt een procedure ontwikkeld om deliberatieve democratie
in te zetten en deze komt in plaats van de referendumwet. Er wordt geëxperimenteerd
met nieuwe vormen van (directe) democratie, zeker op lokaal niveau.
23. Burgers krijgen het recht om wetten door een rechter te laten toetsen aan de
Grondwet. Wanneer deze constitutionele toetsing is verwezenlijkt, wordt de Eerste
Kamer afgeschaft.
24. De leeftijdsgrens voor het actief kiesrecht wordt verlaagd naar 16 jaar.
25. Stemcomputers worden alleen in gebruik genomen als ze aantoonbaar betrouwbaar
werken, hun werking goed kan worden geaudit, er altijd een papieren hertelling
mogelijk is, en ze niet via internet toegankelijk zijn.
26. De norm wordt dat publieke data openbaar toegankelijk en te gebruiken zijn (open
data). De Wet Open Overheid verplicht overheden en semipublieke instellingen tot
grotere transparantie. De overheid kiest structureel voor het gebruik van open source 
68
software en werkt een strategie uit om het gebruik van gesloten software af
te bouwen. Het aanbestedingsbeleid voor ICT wordt hiervoor aangescherpt.
27. Er komt een bindende gedragscode voor politieke lobbyisten. Bij wetsvoorstellen zit
een overzicht van de belangenvertegenwoordigers die een inbreng hebben gehad.
28. Er komt een Ombudspersoon voor Toekomstige Generaties als voorvechter van hun
rechten op duurzame ontwikkeling en een gezond leefmilieu. Hun belangen worden
zo behartigd in huidige besluitvorming.
29. Er komt een geschillenregeling voor conflicten tussen de landen Aruba, Curaçao en
Sint Maarten en het Koninkrijk, zodat conflicten binnen het Koninkrijksverband onafhankelijk
worden beoordeeld.
HOOFDSTUK 8
RECHTVAARDIGE WERELD
70
8: RECHTVAARDIGE WERELD
De referenda over Oekraïne en de Brexit tonen een pijnlijke waarheid. De tegenstellingen
nemen toe. Veel Europeanen ervaren niet de voordelen van Europese samenwerking en
globalisering. Ze zien wel hun buurt veranderen. Zij zien een Europa zonder grenzen waar
vluchtelingen veiligheid zoeken. Een Europa dat de eigen burgers geen vertrouwen in de
toekomst biedt. Wel vrij verkeer van personen, geen werknemersrechten. Wel interne
markt, geen aanpak van belastingontwijking. Wel afspraken over bezuinigen, niet over
investeren.
GroenLinks wil dit anders. Globalisering gaat niet vanzelf goed. Financiële markten en
multinationals mogen ons niet regeren. Daarom hebben we Europa nodig. Samen staan
we sterk en zijn we in staat solidair te zijn met anderen op deze wereld. Een sterke
Europese Unie kan in de wereld afspraken maken over mensenrechten, vluchtelingen en
klimaatverandering. We kunnen weer grip krijgen op hoe de Europese Unie zich ontwikkelt
en haar rol in de wereld. We kunnen migratie beter organiseren en eerlijk verdelen.
Samen kunnen we wereldwijde armoede en ongelijkheid aanpakken. Daarom kiezen wij
voor een sterk en sociaal Europa met ruimte voor nationale verschillen.
Ons Europa
Vrede, daarom is de Europese samenwerking begonnen. Europa gaat niet alleen om markt
en munt. GroenLinks kiest voor een Europa dat groener, socialer en democratischer is.
Waar Europeanen de vruchten plukken van vrij reizen, werken en studeren over grenzen
heen. Een Europa dat zorgt voor een eerlijke arbeidsmarkt en investeert in nieuwe werkgelegenheid.
En waar handelsverdragen niet achter gesloten deuren worden gesloten ten
koste van mens en milieu, zoals nu met TTIP. Een Europa waar betere democratische spelregels
worden verankerd in een nieuw verdrag. Ons Europa, gedragen door de Europese 
71
bevolking, speelt een rol op het wereldtoneel. De grote uitdagingen van de toekomst zoals
klimaatverandering en migratie, kunnen we als een verenigd Europa aan.
We delen één wereld
Ons lot is verbonden met dat van anderen op deze wereld, van vluchtelingen uit Syrië tot
onderdrukte mensenrechtenactivisten in Rusland. Den Haag is de mensenrechtenhoofdstad
van de wereld. GroenLinks is daar trots op. Mensenrechtenschendingen laten we niet
onweersproken, ook wanneer die worden begaan door grote handels- of verdragspartners.
We stoppen het economisme waarin het belang van Nederlandse bedrijven voorrang
krijgt op het welzijn van mensen elders in de wereld en dat armoede daar in stand houdt.
Handelsverdragen en ontwikkelingssamenwerking zorgen voor welvaart en kansen voor
mensen in arme landen. Nederland mag niet wegkijken van de conflicten in de wereld en
werkt internationaal samen tegen terrorisme. We moeten het lef hebben om de wereld te
willen veranderen.
72
PROGRAMMAPUNTEN
We maken Europa groener, socialer en democratischer
1. De Europese Unie moet groener, socialer en democratischer. We pleiten voor betere
controle door het Europees Parlement, minder nationale veto’s en een grotere betrokkenheid
van nationale parlementen bij de Europese besluitvorming. Het Europees
Parlement krijgt initiatiefrecht. De solidariteit in de eurozone wordt versterkt door
middel van een Europees Monetair Fonds en euro-obligaties. Een gezamenlijk belastingbeleid
richt zich op het tegengaan van belastingontwijking en op vergroening van
belastingen. Het landbouwbeleid wordt duurzaam hervormd. Dit moet worden vastgelegd
in een nieuw Europees verdrag.
2. De Europese Unie krijgt een rechtvaardig asiel- en migratiebeleid, met een geharmoniseerde
asielprocedure. Alle lidstaten doen mee aan de eerlijke verdeling en opvang
van vluchtelingen. Bij niet meewerken volgen sancties. Nederland geeft het goede
voorbeeld door zijn toezeggingen na te komen, ook als andere EU-landen dat niet
doen. Tijdelijke arbeidsmigranten kunnen makkelijker in Europa werken en weer
terugkeren met speciale visa.
3. De regering ijvert voor grotere openbaarheid in de Europese Unie via een transparantere
wetgevingsprocedure, meer toegang tot documenten, grotere openbaarheid van
Eurotoppen en Eurogroeptoppen. De Europese Wet openbaarheid van bestuur moet
worden verbeterd.
4. Nederland zet zich in voor hervorming van het Stabiliteits- en Groeipact waarin
houdbare financiën, werkgelegenheid en duurzame ontwikkeling op gelijke voet
staan. Dit hervormde pact biedt meer flexibiliteit en begrotingsruimte om te investeren
in arbeidsparticipatie, onderwijs, innovatie en duurzame energie. Het Europees
Parlement krijgt medebeslissingsrecht over de jaarlijkse prioriteiten van het economische
beleid en controlerecht over de sociaaleconomische sturing die de Europese 
73
Commissie geeft aan de lidstaten.
5. Nederland houdt zich aan de toetredingsafspraken die zij in EU-verband heeft
gemaakt: landen mogen toetreden als zij voldoen aan de gestelde voorwaarden:
democratie, rechtsstaat en mensenrechten moeten zijn gewaarborgd. Deze onderwerpen
verdienen een centrale plek in de onderhandelingen met kandidaat-lidstaten.
Daar wordt niet op afgedongen. GroenLinks maakt zich grote zorgen over Turkije.
Zolang Turkije mensenrechten, persvrijheid en vrijheid van meningsuiting niet
respecteert, is lidmaatschap van de Europese Unie uitgesloten en hebben onderhandelingen
over toetreding geen zin.
6. Nederland neemt het voortouw bij samenwerking en specialisatie van de krijgsmachten
van de EU-landen, om hun efficiency en inzetbaarheid te vergroten. Zo
wordt, in samenhang met de versterking van het gemeenschappelijk buitenlands
beleid, toegewerkt naar een Europese defensiemacht. Deze staat onder controle van
het Europees Parlement. De NAVO mag geen belemmering vormen voor Europese
militaire integratie. Nederland pleit voor afschaffing van de kernwapentaak van de
NAVO.
We delen één wereld
7. Het buitenlands beleid van Nederland is gericht op eerlijke verdeling van welvaart,
duurzaamheid en het versterken van democratie en mensenrechten. Vredes-,
mensenrechten- en ontwikkelingsdiplomatie krijgen voorrang boven economische
diplomatie. Ontwikkelingssamenwerking gaat over het belang van mensen in ontwikkelingslanden,
niet om het economisch belang van het Nederlands bedrijfsleven. De
Nederlandse inspanningen richten zich op de duurzame ontwikkelingsdoelen van de
Verenigde Naties. Daarbij legt Nederland zich toe op de terreinen waarop ons land
veel kennis en ervaring heeft, zoals water, voedselzekerheid, veiligheid en rechtsstaat,
seksuele en reproductieve gezondheid en rechten. Nederland steunt het maatschap-
74
pelijk middenveld in ontwikkelingslanden: burgerbewegingen, mensenrechten- en
milieuactivisten en vrouwen- en LHBTI-emancipatie.
8. Er gaat meer geld naar ontwikkelingssamenwerking. De bestedingen gaan omhoog
naar de internationaal afgesproken norm van 1,0% van het BNP. De kosten
voor opvang van asielzoekers worden niet betaald uit het ontwikkelingsbudget.
Klimaatsteun voor ontwikkelingslanden komt bovenop de uitgaven voor ontwikkelingssamenwerking.

9. Alle aspecten van internationaal beleid, zoals handelspolitiek, worden getoetst op
hun gevolgen voor ontwikkelingslanden en bijdrage aan de duurzame ontwikkelingsdoelen.
Belastingontduiking en -ontwijking ten koste van ontwikkelingslanden
worden aangepakt en deze landen krijgen daar een stem in.
10. Handels- en investeringsverdragen mogen niet ten koste gaan van democratie en
milieu- en sociale standaarden. We willen af van aparte claimrechtspraak voor
multinationals. Nederland verzet zich tegen de goedkeuring van handelsverdragen
die milieu- en sociale standaarden verlagen en claimrechtspraak bevatten, zoals het
CETA-verdrag met Canada. In Europees verband zet Nederland in op een multilaterale
handelsagenda en grondige aanpassingen van de mandaten aan de Europese
Commissie om handelsverdragen te sluiten zodat eerlijke handel en de bescherming
van mens en milieu centraal komen te staan. Nederland pleit binnen de Europese
Unie voor het stopzetten van de onderhandelingen met de Verenigde Staten over het
handels- en investeringsverdrag TTIP evenals de onderhandelingen over TiSA.
11. Nederland wordt koploper in internationaal maatschappelijk verantwoord ondernemen.
We stellen strenge eisen voor leefbare lonen, veilige arbeidsomstandigheden
en milieuzorg in productielanden. We dwingen meer transparantie af over de hele
productieketen, van grondstoffenwinning tot afvalverwerking.
12. De internationale gemeenschap deelt de verantwoordelijkheid om mensen te
beschermen en genocide en ernstige mensenrechtenschendingen te voorkomen. 
75
Als alle niet-militaire opties zijn overwogen en onvoldoende effectief zijn gebleken,
kunnen militaire interventies nodig zijn ter bescherming van mensen tegen gruwelijk
en grootschalig geweld. Nederland maakt zich sterk voor conflictpreventie. Een
militaire interventie is volkenrechtelijk gelegitimeerd en gaat altijd hand in hand met
diplomatie, humanitaire hulp en wederopbouw die bijdraagt aan een stabiele, veilige
situatie voor de burgers ter plekke, ook op de lange termijn. Voor dergelijke vredesmissies
moet Nederland internationaal en als onderdeel van de Europese Unie ook
militair verantwoordelijkheid blijven nemen.
13. Nederland zet zich in voor bestraffing van ecocide, onder meer door het
Internationaal Strafhof.
14. Er komt een verbod op kernwapens in Nederland. De uitvoer en doorvoer van
wapens wordt aan banden gelegd. Nederland ijvert voor een strikte naleving van
de EU-wapenexportcode en wapenembargo’s en draagt niet bij aan promotie van
wapenhandel door het ondersteunen van wapenbeurzen. Nederland streeft binnen
de Europese Unie naar een wapenembargo tegen landen die wapens inzetten tegen
burgers, als Saoedi-Arabië. Nederland bevordert wereldwijde ondertekening en ratificatie
van het wapenhandelsverdrag en de verdragen tegen landmijnen en clusterbommen.
Nederland ijvert voor een wereldwijd verbod op kernwapens en munitie
met verarmd uranium. Er mag geen Europees onderzoeksgeld in de ontwikkeling van
wapens gestoken worden.
15. Nederland maakt zich sterk voor strikte Europese en internationale regels voor de
inzet van bewapende drones. Nederland ijvert voor een wereldwijd verbod op de
ontwikkeling en inzet van autonome bewapende robots, die geweld gebruiken zonder
menselijke tussenkomst.
16. Nederland en de EU vergroten hun inspanningen voor een rechtvaardige oplossing
van het Israëlisch-Palestijnse conflict. Israël moet de bezetting van de Westelijke
Jordaanoever en de blokkade van de Gazastrook beëindigen. Beide partijen moeten
76
zich houden aan het internationaal recht en zich onthouden van geweld en mensenrechtenschendingen.
Nederland erkent Palestina als staat. Nederland pleit voor
opschorting van het associatieverdrag tussen de Europese Unie en Israël, zolang Israël
doorgaat met ernstige schendingen van het internationaal recht. De afgesproken
herkomstvermelding op geïmporteerde producten uit de Israëlische nederzettingen
wordt onmiddellijk uitgevoerd.
17. Nederland beijvert zich voor de rol van vrouwen bij het voorkomen en oplossen van
gewapende conficten, bij vredesonderhandelingen en wederopbouw, alsmede voor de
bescherming van vrouwen tegen oorlogsgeweld.
18. Nederland zoekt met gelijkgezinde landen naar mogelijkheden om de legitimiteit van
de Verenigde Naties te versterken en de effectiviteit te vergroten.
77
DE COMMISSIE
De basis voor dit verkiezingsprogramma is gelegd door de programmacommissie,
bestaande uit Frits Lintmeijer (voorzitter), Bas Eickhout, Marjolein Meijer, Jesse Klaver,
Jasper Blom, Margreet de Boer, Rens van Tilburg, Hugo van Halder, Simon Otjes
(secretaris), Dorrit de Jong (penvoerder), Bart Snels (penvoerder) en Richard Wouters
(penvoerder). Met dank aan Mirjam de Rijk, Laura Vissenberg en Marijn Bouwmeester.
De programmacommissie dankt werkgroepen van GroenLinks en experts van binnen en
buiten GroenLinks voor hun waardevolle inbreng.
Fotografie: istockphoto en shutterstock
78
GroenLinks
Postbus 8008
3503 RA Utrecht
www.groenlinks.nl
